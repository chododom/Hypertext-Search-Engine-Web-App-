https://cs.wikipedia.org/wiki/Socioekonomick%C3%A1_geografie











Socioekonomická geografie

Z Wikipedie, otevřené encyklopedie


Skočit na navigaci
Skočit na vyhledávání
 Hustota zalidnění (obyvatel/km²) podle států, 2007:       0–10      10–25      25–50      50–75      75–100      100–150      150–300      300–1000      nad 1000 
Socioekonomická geografie je označení pro podobor geografie v post-komunistických zemích (rusky: социально-экономическая география). V anglosaském světě známá jako humánní geografie (anglicky: human geography), v německy mluvících zemích jako antropogeografie (německy: Anthropogeographie), někdy též kulturní geografie.[pozn 1] V českém prostředí je postupně označována termínem sociální geografie.
Zabývá se studiem aktivit lidské společnosti v územním průmětu a studiem vzájemné interakce společnosti s přírodním prostředím. Věnuje se systematickému zkoumání vzorců a procesů, které tyto interakce utváří. Obzvláště klade důraz na zkoumání příčin a důsledků rozmístění lidských aktivit na zemském povrchu, které studuje sociální, kulturní, politickou a ekonomickou perspektivou.
Socioekonomická geografie se nezabývá přímo přírodní složkou krajinné sféry, ale přesto ji ve svém výzkumu zohledňuje s předpokladem, že není možné hodnotit socioekonomickou sféru bez přihlédnutí k přírodnímu prostředí, v němž lidská činnost probíhá.


Obsah

1 Zaměření
2 Disciplíny
3 Filosofické přístupy
4 Metody výzkumu
5 Odkazy

5.1 Poznámky
5.2 Reference
5.3 Literatura
5.4 Externí odkazy




Zaměření[editovat | editovat zdroj]
Podle Otakara Čerby ze Západočeské univerzity se socioekonomická geografie věnuje pěti základním druhům problémů. Jde o:[1]

Antropologické problémy, které se především týkají člověka samotného, např. populační vývoj.
Sociální problémy, které se zaměřují především na interakci člověka a společnosti, např. osídlení, rozmístění volebních obvodů.
Ekonomické problémy, např. lokalizační problémy průmyslu, zemědělství, služeb, cestovního ruchu atp.
Komunikační problémy, např. dopravní obslužnost.
Komplexní problémy, které studují determinaci člověka prostředím a naopak, např. problémy trvale udržitelného rozvoje, ochrany životního prostředí, konflikt Severu a Jihu, globalizace.
Disciplíny[editovat | editovat zdroj]
Mezi hlavní disciplíny socioekonomické geografie patří:

Geografie cestovního ruchu
Studuje cestovní ruch jako průmysl a společensko-kulturní aktivitu. Zabývá se obecnými zákonitostmi, lokalizací cestovního ruchu, vlivem cestovního ruchu na životní prostředí atd.

Ekonomická geografie
Zabývá se lokalizací, distribucí a prostorovou organizací ekonomických aktivit. Zkoumá problémy jako jsou lokalizace průmyslu, zemědělství či služeb. Zabývá se také dopravou, světovým obchodem či prostorovou organizací obchodních aktivit.

Historická geografie
Studuje proměny geografického prostoru v čase. Stojí na pomezí geografie a historie, případně archeologie osídlení.

Geografie obyvatelstva
Zkoumá základní znaky a zákonitosti vývoje velikosti, rozmístění, složení (struktury) a dynamiky obyvatelstva a migrace.

Politická geografie
„Analyzuje politické fenomény (jevy) v prostorovém kontextu“.[2] Zkoumá, jak moc modeluje prostor a jak geografické faktory ovlivňují míru a podobu politické moci. Na rozdíl od geopolitiky pracuje na více analytických úrovních (od globální až k jedinci).

Geografie rozvoje
Se zabývá geografií v souvislosti s ekonomickým (hlavně regionálními) rozvojem, strukturálními změnami v jednotlivém regioně. Úzce souvisí s ekonomickou geografií. Studuje zejména rozdělení zdrojů, spotřebu, demografii, kvalitu půdy, topografii, podnebí a přírodní katastrofy.

Geografie sídel
Se zabývá studiem historie městského osídlení, vývojem měst, prostorovou strukturou měst či problémy měst. Studuje rovněž polohu měst, jejich funkce, hierarchii (urbánní a sídelní systém).

Geografie zdraví
Je aplikací geografických informací, perspektiv a metod na studium zdraví, nemocí a zdravotnictví.

Geonika
Sleduje dopady činností člověka a jím vyvolaných aktivit na přírodní prostředí a interakci přírodního a antropogenního prostředí.

Globalistika
Zkoumá základní otázky existence a vývoje světové společnosti jako celku. Studuje např. zachování světového míru a otázky odzbrojení, ekologickou problematiku, využívání přírodního bohatství, otázky populace a zabezpečení obyvatelstva potravinami, problém energie ap.

Regionalistika
Zabývá se studiem prostorových jevů, procesů a vztahů.

Teritoriální studia (angl. area studies)
Analyzují a vysvětlují vnitřní struktury různě velkých i různě pojatých teritorií formou různě kombinovaných vnitřních tematických průřezů, postihujících dynamiku teritoria v různě rozsáhlém časovém rozmezí.[3]

Správní geografie
Se zabývá administrativním členěním a veřejnou správou.

Regionální rozvoj a územní rozvoj
Jsou aplikované disciplíny, využívající výsledky vědeckých výzkumů pro tvorbu a plnění strategií rozvoje konkrétních oblastí.
Existují však i další disciplíny socioekonomické geografie.

Filosofické přístupy[editovat | editovat zdroj]
V rámci každé geografické disciplíny existují různé filosofické přístupy, které mohou být použity při výzkumu. Geograf specializující se na geografii sídel tak může být feministický nebo marxistický geograf atd.
Mezi tyto přístupy patří:

Behaviorální geografie
Kritická geografie
Feministická geografie
Marxistická geografie
Poststrukturalistická geografie
Psychoanalytická geografie
Metody výzkumu[editovat | editovat zdroj]
Sociální geografie je metodologicky rozmanitá. Využívá kvantitativních i kvalitativních metod. Oproti fyzické geografii využívá sociální také kvalitativní výzkumné metody, které jsou více vhodné pro studium nehmotných a abstraktních vzorců lidských aktivit.
Příklady používaných metod:

Pozorování – předpokládá přípravu a zjištění si základních informací o subjektu zkoumání.
Rozhovor – vyžaduje přípravu tazatele. Výhodou je možnost dovysvětlit otázku v případě nepochopení ze strany respondenta.
Dotazníkové šetření – kladem je možnost zeptat se hodně lidí na mnoho věcí, negativem je nízká návratnost.
Statistická metoda – Zahrnuje statistické operace a výsledky; porovnává období a oblasti.
Srovnávací metoda – Porovnává srovnatelné ukazatele (HDP na obyvatele/rok, HDI apod.).
Historická metoda – zkoumá, kde se co nacházelo.
Morfologické analýza – zkoumá členění geografických objektů v prostoru (např. poloha sídel).
Interpretace leteckých snímků.
Modelování – na základě originálu se vytvoří model, na němž se následně zkoumají vlastnosti originálu.
Terénní výzkum – vyžaduje výzkumníka spojeného s krajinou.
Případová studie.
Odkazy[editovat | editovat zdroj]
Poznámky[editovat | editovat zdroj]

↑ Kulturní geografie někdy bývá vyčleněna jako samostatná poddisciplína socioekonomické geografie, viz kulturní geografie.


Reference[editovat | editovat zdroj]
V tomto článku byl použit překlad textu z článku Human geography na anglické Wikipedii.


↑ ČERBA, Otakar. Databázové systémy GIS [online]. Západočeská univerzita v Plzni, 2003 [cit. 2009-07-26]. Kapitola Úvod do socioekonomické geografie. Dostupné v archivu pořízeném dne 2009-09-26. 

↑ ČERBA, Otakar. Databázové systémy GIS [online]. Západočeská univerzita v Plzni, 2003 [cit. 2009-07-26]. Kapitola Politická geografie. Dostupné v archivu pořízeném dne 2009-09-26. 

↑ Martin Plesný: Kam směřují teritoriální studia? Sociál – Časopis studentů FSV UK, 26. leden 2008. URL: http://social.ukmedia.cz/kam-smeruji-teritorialni-studia


Literatura[editovat | editovat zdroj]
DEBIE, Franck. Géographie économique et humaine. Paříž: Presses Universitaires de France, 1995. 816 s. ISBN 978-2130496670. (francouzsky) 
HAMPL, Martin. Realita, společnost a geografická organizace: hledání integrálního řádu. Praha: DemoArt, 1998. 110 s. ISBN 80-902154-7-5. (česky) 
ŠOTKOVSKÝ, Ivan. Socioekonomická geografie (prostředí lidské činnosti). Ostrava: Vysoká škola báňská - Technická univerzita Ostrava, 2012. 206 s. ISBN 978-80-248-2624-0. 
WERLEN, Benno. Sozialgeographie. Eine Einführung. Stuttgart: UTB, 2004. 400 s. ISBN 978-3825219116. (německy) 
TOUŠEK, Václav; KUNC, Josef; VYSTOUPIL, Jiří a kol. Ekonomická a sociální geografie. Plzeň : Vydavatelství a nakladatelství Aleš Čeněk, 2008. ISBN 978-80-7380-114-4.
Externí odkazy[editovat | editovat zdroj]
 Obrázky, zvuky či videa k tématu socioekonomická geografie ve Wikimedia Commons 
Geografická bibliografie ČR online Informace o sociogeografické produkci 20. a 21. století. Zpřístupňuje bibliografie, ale i vybrané plnotextové zdroje.
Katedra sociální geografie a regionálního rozvoje Přírodovědecké fakulty Univerzity Karlovy Největší sociogeografické pedagogické a vědecko-výzkumné pracoviště v Česku.
  Geografická témata   Geografie • Dějiny geografie  Obory  
  socioekonomická  
behaviorální • demografie • ekonomická  (zemědělství  • průmyslu • služeb • cestovního ruchu) •  historická • kulturní • politická  • regionální • regionálního rozvoje • sídel • služeb    fyzická  
biogeografie • environmentální • geodézie • geomorfologie • glaciologie • hydrologie • klimatologie • krajinná ekologie • limnologie • hydrografie (limnografie • potamografie • oceánografie • glaciografie) • paleogeografie • pedogeografie • pedologie • pobřeží  
    Postupy  
analýza prostorových dat • dálkový průzkum Země • geografické informační systémy (GIS) • geostatistika • Global Positioning System (GPS) • kartografie • kvantitativní metody • kvalitativní metody    Ostatní  
geografové • geografie podle zemí  

  Humanitní a společenské vědy    Humanitní vědy  
Antropologie • Archeologie • Estetika • Etnografie • Filologie • Filosofie • Historie • Lingvistika • Literární věda • Religionistika    Společenské vědy  
Ekonomie • Geografie (Socioekonomická geografie • Regionalistika) • Politologie (Mezinárodní vztahy • Politická ekonomie • Veřejná správa) • Psychologie • Sociologie (Demografie • Kulturologie • Kriminologie)    Multidisciplinární  
Teritoriální studia • Vzdělání • Informační věda • Gerontologie • Genderová studia • Management • Mediální studia • Veřejné zdraví  

Portály: Geografie

Autoritní data: GND: 4133695-1 | PSH: 4407




Citováno z „https://cs.wikipedia.org/w/index.php?title=Socioekonomická_geografie&oldid=16891714“
Kategorie: Socioekonomická geografieGeografické disciplínyAntropologieHumanitní a společenské vědyInterdisciplinární oblastiStudijní oborySocioekonomikaSkryté kategorie: Monitoring:Články přeložené z enwikiMonitoring:Články s autoritní kontrolouMonitoring:Stránky používající kouzelné odkazy ISBN




Navigační menu


Osobní nástroje

Nejste přihlášen(a)DiskusePříspěvkyVytvoření účtuPřihlášení 



Jmenné prostory

ČlánekDiskuse 




Varianty







Zobrazení

ČístEditovatEditovat zdrojZobrazit historii 



Další





Hledání



 







Navigace


Hlavní stranaNápovědaPotřebuji pomocNejlepší článkyNáhodný článekPoslední změnyKomunitní portálPod lípouPodpořte Wikipedii 



Nástroje


Odkazuje semSouvisející změnyNačíst souborSpeciální stránkyTrvalý odkazInformace o stráncePoložka WikidatCitovat stránku 



Tisk/export


Vytvořit knihuStáhnout jako PDFVerze k tisku 



Na jiných projektech


Wikimedia Commons 



V jiných jazycích


Aragonésالعربيةঅসমীয়াAsturianuБеларускаяБеларуская (тарашкевіца)‎БългарскиभोजपुरीবাংলাCatalàکوردیCorsuCymraegDanskDeutschΕλληνικάEnglishEsperantoEspañolEestiEuskaraفارسیSuomiFrançaisGaeilgeעבריתहिन्दीHrvatskiՀայերենBahasa IndonesiaÍslenskaItaliano日本語ქართულიҚазақша한국어КыргызчаLëtzebuergeschLietuviųLatviešuമലയാളംमराठीNorsk nynorskNorskPolskiPortuguêsRomânăРусскийSrpskohrvatski / српскохрватскиSimple EnglishSlovenčinaSlovenščinaСрпски / srpskiSvenskaไทยTagalogTürkçeУкраїнськаOʻzbekcha/ўзбекчаTiếng Việt中文 
Upravit odkazy 





 Stránka byla naposledy editována 26. 1. 2019 v 21:54.
Text je dostupný pod licencí Creative Commons Uveďte autora – Zachovejte licenci, případně za dalších podmínek. Podrobnosti naleznete na stránce Podmínky užití.


Ochrana osobních údajů
O Wikipedii
Vyloučení odpovědnosti
Vývojáři
Prohlášení o cookies
Mobilní verze



 

 






