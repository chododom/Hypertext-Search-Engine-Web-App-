https://fit.cvut.cz/en/node/3361







česky
english



Czech Technical University in Prague



Faculty of Information Technology






Search this site

Search this site: 












Faculty
Prospective Students
Partners
Student
Employees
Media









 
 › CTU » FIT  »  Novinky    News


Slavná Stanfordova univerzita přiveze mimořádný kurz pro středoškoláky na Fakultu informačních technologií ČVUT v Praze 


Praha 27. 3. 2019Fakulta informačních technologií ČVUT v Praze (FIT ČVUT) jako jediná fakulta v Evropě umožní již podruhé stovce českých studentů středních škol vyzkoušet si studium na jedné z nejprestižnějších vysokých škol světa. Stanford University i letos představí unikátní intenzivní letní kurz programování Introduction to Computer Science (ICS). Kurz proběhne ve dnech 8. až 19. července 2019 na FIT ČVUT v Praze.

Cílem tohoto v Evropě jedinečného kurzu je zábavnou a atraktivní formou seznámit středoškoláky se základy programování. Lektoři ze Stanfordské univerzity jsou špičkovými odborníky na vzdělávání studentů v technologickém oboru. Účastníkům budou spolu s učiteli z FIT předávat znalosti a dovednosti prostřednictvím nabitého a osvědčeného programu. Pro studenty jsou připravené propracované výukové materiály a poutavé úlohy, díky nimž má kurz formu zábavné hry. Středoškoláci proniknou do základů programování, a to díky sofistikovaným přednáškám, na které budou v průběhu navazovat řešení zadaných programovacích úloh v moderních počítačových laboratořích.
Kurz ze Stanfordovy univerzity je výsledkem dvaceti let práce desítek učitelů s více než deseti tisíci jeho absolventy. Proto jej využívá i řada dalších světových univerzit. „Z loňského ročníku kurzu u nás na FIT byli jeho účastníci přímo nadšeni, proto jsme se rozhodli opět oslovit Stanford a pořádat kurz i letos,“ říká koordinátor projektu doc. RNDr. Josef Kolář, CSc., proděkan pro vnější vztahy FIT ČVUT. „Přes osmdesát procent účastníků kurzu zvažovalo následně studium na FIT. Absolventi kurzu zcela propadli programování – přesně takové na FIT potřebujeme,“ hodnotí doc. Kolář výsledek historicky prvního ročníku kurzu ICS na fakultě.
Mezi úspěšné absolventy kurzu patří také Alena Brožová. „Chci poděkovat všem, kteří se podíleli na této akci, organizátorům i studentům. Kurz byl rozhodně intenzivní,“ říká Alena Brožová, která se díky tomu rozhodla pro studium na FIT. „Každému, kdo má jen trošku chuť zkusit něco nového, nebo si vylepšit své programátorské znalosti, bych doporučovala se tohoto kurzu zúčastnit,“ uzavírá.
Ačkoliv je kurz určen především úplným programátorským začátečníkům, na své si přijdou i ti, kteří již s programováním nějakou zkušenost mají. Za probíraná témata organizátoři i tentokrát zvolili programovací jazyk Karel a úvod do programování v jazyce Java. K daným problematikám pak budou mít studenti možnost vést diskuse v malých skupinách s individuálním přístupem. Ukázky programování pomocí grafické knihovny jazyka Java povedou až k názorné implementaci jednoduché hry „Breakout“. Účastníci budou mít také příležitost realizovat zvolený závěrečný projekt, kde uplatní nabyté znalosti. Pro účastníky je také připraven atraktivní doprovodný program připravený studenty z FIT.
Celý kurz probíhá v anglickém jazyce a náklady včetně ubytování a stravy hradí organizátor, takže jej účastníci budou mít celý zdarma. Stačí se jen přihlásit a zaplatit registrační poplatek. Zájemci se mohou registrovat do 15. května 2019.
Více informací najdete na stránce kurzu www.fit.cvut.cz/ICS.
Kontakt
Tiskovou zprávu vydala Fakulta informačních technologií Českého vysokého učení technického v Praze. Kontaktní osobou je Ing. Pavla Bradáčová z PR oddělení.



Ing. Pavla Bradáčová
PR referentka

 pr@fit.cvut.cz
 +420 22435 9819
 T9:313




Osoba zodpovědná za obsah této stránky

Bc. Veronika Dvořáková, veronika.dvorakova@fit.cvut.czPR referentka




 


Important Links
Sitemap
Contacts



Facebook
Twitter
Instagram
YouTube



Questions and comments
webmaster@fit.cvut.cz



 

 



      Last modified: 27.3.2019, 17:23      
           
                          
       






