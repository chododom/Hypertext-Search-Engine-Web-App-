https://cs.wikipedia.org/wiki/Japonsko










Souřadnice: 35° s. š., 136° v. d.

Japonsko

Z Wikipedie, otevřené encyklopedie


Skočit na navigaci
Skočit na vyhledávání




Tento článek obsahuje japonský text.Bez správné podpory asijských znaků se Vám mohou namísto kandži nebo kany zobrazovat otazníky, obdélníčky nebo jiné zástupné symboly.






Japonsko  日本国 Nihonkoku / Nipponkoku





 vlajka

znak



Hymna: Kimigayo


Geografie




Poloha Japonska



Hlavní město:

Tokio (東京, Tókjó)


Rozloha:

377 835 km² (61. na světě) z toho 0,8 % vodní plochy


Nejvyšší bod:

Fudži (3776 m n. m.)


Časové pásmo:

+9 (SEČ+8)


Poloha:
35° s. š., 136° v. d.


Obyvatelstvo


Počet obyvatel:

127 383 854 (11. na světě, 2017)


Hustota zalidnění:

337 ob. / km² (32. na světě)


HDI:

▼ 0,884 (velmi vysoký) (11. na světě, 2010)


Jazyk:

japonština


Náboženství:

51,82 % šintó34,9 % buddhismus 4 % šintoistické sekty2,3 % křesťanství6,98 % bez odpovědi


Státní útvar


Státní zřízení:

konstituční monarchie


Císař:

Akihito


Předseda vlády:

Šinzó Abe


Měna:

japonský jen (JPY)


HDP/obyv. (PPP):

37 322[1] USD (27. na světě, 2015)


Mezinárodní identifikace


ISO 3166-1:

392 JPN JP


MPZ:

J


Telefonní předvolba:

+81


Národní TLD:

.jp


 multimediální obsah na Commons

Japonsko (japonsky:  日本国, Nihonkoku/Nipponkoku) je císařský ostrovní stát ve východní Asii. Na západě ho Korejský průliv odděluje od pobřeží Koreje, Japonské moře ho odděluje od Severní Koreje a Ruska. Japonské ostrovy Rjúkjú z východu ohraničují Východočínské moře a na jihu sahají až k Tchaj-wanu.
Jméno Japonska doslova znamená Země vycházejícího slunce:  日 (ni, slunce) 本 (hon, původ) 国 (koku, země). Čínsky se tytéž znaky čtou Ž'-pen-kuo,  odtud zřejmě pocházejí současné názvy v evropských jazycích (francouzské Japon [žapon], anglické Japan [dž'pen]) i středověký výraz Cipango Marka Pola.
Symbolem Japonska je sopka Fudži (Fudži-san), které nerodilí mluvčí někdy nesprávně říkají Fudži-jama, což vzniká špatným čtením znaku pro horu. (Dřívější japonské čtení „jama“ bylo nahrazeno sinojaponským čtením „san“.)

Obsah

1 Dřívější české názvy
2 Historie

2.1 Historická období
2.2 Prehistorie
2.3 Tradiční Japonsko
2.4 Moderní dějiny


3 Geografie
4 Politika

4.1 Zahraniční vztahy
4.2 Administrativní dělení

4.2.1 Další významná města
4.2.2 Hlavní ostrovy




5 Ekonomika
6 Obyvatelstvo

6.1 Náboženství


7 Kultura

7.1 Literatura
7.2 Výtvarné umění
7.3 Hudba
7.4 Film
7.5 Fotografie
7.6 Sport


8 Věda
9 Zajímavosti
10 Odkazy

10.1 Reference
10.2 Literatura
10.3 Externí odkazy




Dřívější české názvy[editovat | editovat zdroj]
Dříve se v češtině Japonsko někdy vyslovovalo a psalo jako Žaponsko,[2] což svědčí o snaze zachovat původní francouzskou výslovnost. V Ottově slovníku naučném se můžeme často setkat i s tvarem Japansko, hlavní článek se však nachází pod heslem Japan (název přejatý v nezměněné podobě z angličtiny).[3] Ještě starší výrazy Gaponie či Japonie uvádí Slownjk česko-německý Josefa Jungmanna.[4]

Historie[editovat | editovat zdroj]
Související informace naleznete také ve článku Dějiny Japonska.
Historická období[editovat | editovat zdroj]
Historie Japonska se dělí na jednotlivá dílčí období:

Džómon (縄文時代 10 000 – 300 př. n. l.)
Jajoi (弥生時代 300 př. n. l. – 710 n. l.)
Nara (奈良時代 710–794)
Heian (平安時代 794–1185)
Kamakura (鎌倉時代 1185–1333)
Muromači (室町時代 1333–1568)
Azuči-Momojama (安土桃山時代 1568–1600)
Tokugawa (nebo také Edo) (江戸時代 1600–1868)
Meidži (明治 1868–1912)
Taišó (大正 1912–1926)
Šówa (昭和 1926–1989)
Heisei (平成 od 1989)
Reiwa (令和 od 1. května 2019)[5]
Prehistorie[editovat | editovat zdroj]
 Kamenné sekyry cca 30 000 př. n. l. v tokijském muzeu
Archeologické nálezy ukazují, že Japonsko bylo osídleno ranými humanoidy přibližně před 500 tisíci lety v průběhu starší doby kamenné. V opakujících se ledových dobách, které probíhaly v posledním 1 milionu let, bylo Japonsko pravidelně spojováno s asijským kontinentem pevninskými mosty (přes Sachalin na severu a pravděpodobně přes Kjúšú na jihu), čímž byla umožněna migrace lidí, zvířat a rostlin z oblastí dnešní Číny a Koreje na japonské ostrovy.
S koncem poslední doby ledové a globálním oteplením se na přelomu střední a mladší doby kamenné – kolem roku 11 tisíc před naším letopočtem – objevila kultura Džómon (Jomon), která byla charakteristická polo-kočovnou společností lovců a sběračů a výrobou nejstarší známé keramiky na světě. Předpokládá se, že příslušníci kultury Džómon jsou předchůdci prvních Japonců a dnešního národa Ainu.
Začátek období Jajoi kolem roku 300 př. n. l. je spojený s příchodem nových technik z asijského kontinentu, jako je pěstování rýže, stejně jako s masivní migrací z nejrůznějších částí Asie – z Korey a Číny), především pak z oblastí Pekingu a Šanghaje, a z jihu po moři. Nicméně několik současných studií ukazuje, že období Jajoi je o 5 až 6 století delší, než se původně předpokládalo, neboť masivní migrace je nutná k vysvětlení razantního vzrůstu populace. Ze 3. století př. n. l. pochází první historicky doložitelný název Japonska, čínský znak 倭 Wa.

Tradiční Japonsko[editovat | editovat zdroj]
 Kondó a pagoda, jedny z nejstarších dřevěných budov na světě
Podle tradiční japonské mytologie bylo Japonsko založeno v  7. století př. n. l. původním císařem Džimmu. Během 5. a 6. století bylo zavedeno čínské písmo a buddhismus spolu s ostatními aspekty čínské kultury nejprve prostřednictvím Korejského poloostrova a později přímo z Číny. Císařové byli formálními vládci, nicméně skutečná moc byla obvykle v rukou mocné dvorské šlechty, regentů nebo šógunů (vojenských správců).
Původní politická struktura zajišťovala, že když byla válka mezi rivaly skončena, vítězný šógun se přesunul do hlavního města Heian (plný název je Heiankjóto, 'kjóto', což znamená hlavní město a plný název je zkrácen jen na příponu, dnešní Kjóto), kde z milosti císaře (s jeho formálním souhlasem) vládl. V roce 1185 generál Minamoto no Joritomo jako první porušil tuto tradici, odmítl se přesunout a následně vládl z Kamakury na jih od dnešní Jokohamy. Ve 13. století Japonci odrazili dva mongolské pokusy o invazi do Japonska.

 Samuraj na koni a pěší bojovníci v 16. století
Šógunát Kamakura byl poměrně stabilní, nicméně Japonsko poměrně záhy upadlo do sporů mezi jednotlivými frakcemi a následné období je známo jako období Sengoku neboli „období válčících států“. Vojevůdce Hidejoši Tojotomi vedl roku 1592 neúspěšnou japonskou invazi do Koreje. V roce 1600 v bitvě u Sekigahary šógun Tokugawa Iejasu buď porazil nebo přijal za spojence všechny své nepřátele a zformoval šógunát Tokugawa v malé rybářské vesničce Edo (původně přepisováno též jako „Jeddo“), která je dnes známá jako Tokio (východní hlavní město).
Od druhé poloviny 16. století přijížděli do Japonska obchodníci a křesťanští misionáři z Portugalska, Španělska, Nizozemí a Anglie. V první polovině 17. století podezříval japonský šógunát katolické misionáře, že jsou předvojem ozbrojené iberské invaze a okamžitě zakázal veškeré styky s Evropany s výjimkou významně omezených kontaktů s protestantskými nizozemskými obchodníky na umělém ostrůvku Dedžima (také Dešima) u Nagasaki. Čínským lodím bylo nadále povoleno vjíždět do Nagasaki a korejští vyslanci měli přístup do hlavního města. Tato izolace trvala 251 let, dokud si komodor Matthew Perry nevynutil otevření japonských přístavů pro americké obchodníky v roce 1854 na Konferenci v Kanagawě. Následně došlo k podpisu obdobných smluv (Ansejské dohody) i s evropskými mocnostmi.

Moderní dějiny[editovat | editovat zdroj]
 I po vybudování několika podmořských tunelů a rozmachu letecké dopravy mají trajekty velký podíl na přepravě mezi japonskými ostrovy
Během několika let obnovený kontakt se Západem zásadně změnil japonskou společnost. Po Válce Bošin v letech 1867 – 1868 byl šógunát zrušen a byla znovuobnovena moc císaře. V roce 1867 nastoupil na trůn nový císař Mucuhito (dnes známý jako Meidži) a během jeho 45leté vlády se uskutečnilo mnoho reforem (tzv. reformy Meidži). Feudální systém byl zrušen a byly převzaty četné západní instituce, včetně západního právního řádu a vlády. Spolu s dalšími ekonomickými, sociálními a vojenskými reformami vyústily tyto změny k přerodu Japonska do moderní světové mocnosti. Jako výsledek čínsko-japonské a rusko-japonské války získalo Japonsko Tchaj-wan a polovinu Sachalinu a později v roce 1910 okupovalo Koreu. Během 1. světové války Japonsko obsadilo většinu Mikronésie.
Na počátku 20. století zaznamenalo Japonsko vzrůstající vliv expanzivního militarismu, vedoucímu k invazi do Mandžuska a druhé čínsko-japonské válce (1937). Japonsko se spojilo s Německem a Itálií a zformovalo Osu. Japonsko trpělo nedostatkem strategických surovin (ropy, kaučuku, barevných kovů, atd.), které muselo dovážet. Proto se Japonsko zajímalo i o bohatá naleziště v jihovýchodní Asii. Kvůli válce v Číně a obsazení leteckých a námořních základen ve francouzské Indočíně (6. července 1941) bylo na Japonsko uvaleno embargo a USA zmrazily japonská aktiva ve svých bankách. V souvislosti s expanzí do jihovýchodní Asie a Pacifiku považovali někteří japonští vůdci za nezbytné zaútočit na americkou námořní základnu v  Pearl Harbor (1941), aby byla zajištěna japonská nadvláda v Pacifiku. Nicméně vstup Spojených států do 2. světové války postupně změnil rovnováhu sil v Pacifiku v neprospěch Japonska. Po dlouhém pacifickém tažení se Spojenci dostali až k japonským ostrovům. Spojené státy mohutně zaútočily na Tokio, Ósaku a další města strategickým bombardováním a na Hirošimu a Nagasaki atomovými bombami. Japonsko bezpodmínečně kapitulovalo 15. srpna 1945.
Japonská armáda se v masovém měřítku dopouštěla válečných zločinů, z nichž nejznámější je masakr v Nankingu v prosinci 1937, při němž zahynulo až 300 tisíc civilistů a válečných zajatců. V Číně v důsledku japonské invaze přišlo o život asi 15 milionů lidí.[6] Během války zahynuly 2 miliony Japonců, jenom v březnu 1945 při americkém náletu na Tokio zahynulo na 110 tisíc lidí.[7] Po válce Japonsko přišlo o většinu svých zámořských držav a miliony Japonců byly vysídleny z Mandžuska a Koreje. Mandžusko připadlo Číně, jižní Sachalin a Kurily Sovětskému svazu, a Severní Mariany Spojeným státům.
Poražené Japonsko zůstalo pod okupační správou USA až do roku 1952, po jejímž skončení zahájilo významné ekonomické oživení, které vrátilo ostrovům prosperitu. Úspěch olympijských her v Tokiu v roce 1964 je považován za jeden z mnoha znaků, že Japonsko znovu získalo svůj národní status. Ostrovy Rjúkjú zůstaly pod správou USA až do roku 1972, aby byla zajištěna stabilizace východní Asie. Vojenská přítomnost USA v Japonsku je však stále významná.

Geografie[editovat | editovat zdroj]
 Podrobnější informace naleznete v článku Geografie Japonska.
 Pohoří Hida
 Sopka Sakura-džima na ostrově Kjúšú
Japonsko leží na východním okraji asijského kontinentu. Stát je tvořen řetězem ostrovů v západní části Tichého oceánu. Největší ostrovy jsou (od severu k jihu) Hokkaidó (北海道), Honšú (本州, největší ostrov), Šikoku (四国) a Kjúšú (九州). K  těmto ostrovům patří i skupina menších ostrovů v  bezprostřední blízkosti i ostrovy více vzdálené např. Okinawa. Celková délka pobřeží všech ostrovů je 33 889 km.
Japonsko je země z velké části hornatá. Nejvyšší horou je Fudži (3776 m), další nejvyšší hory jsou uvedeny v seznamu japonských třítisícovek, nejprominentnější hory jsou v seznamu japonských ultraprominentních vrcholů. Lidé se soustřeďují převážně do pobřežních oblastí. Hustota obyvatelstva je velmi vysoká; Japonsko je, co se týče hustoty zalidnění, 30. na světě.
Slabá zemětřesení jsou častá, protože Japonsko se nachází na hranici tří tektonických desek. Velká zemětřesení se vyskytnou během každého století několikrát a často také vyvolají vlny tsunami. Poslední velká zemětřesení byla v  letech 1923 (Velké zemětřesení v Kantó, 8,3 stupně), 1995 (Zemětřesení v Kóbe, 7,2 stupně), 2004 (oblast Čúecu, 6,9 stupně) a 2011 (Zemětřesení a tsunami v Tóhoku, 8,9 stupně), které v Japonsku pravděpodobně připravilo největší katastrofu od 2. světové války. Počet mrtvých se odhaduje až na 22 000 a čtvrt miliónu lidí připravily živly o domov.
Podnebí Japonska je oceánické, vlhké a monzunové, ale díky rozloze země se klima v různých oblastech liší. Období dešťů začíná na Okinawě počátkem května, na ostrově Honšú pak uprostřed června, kde trvá cca 6 týdnů. Na přelomu léta a podzimu přinášejí silné deště také tajfuny.





Orientační mapka Japonska






Fyzická mapa Japonska






Pláž na Okinawě v prosinci






Satelitní pohled na Japonsko




Politika[editovat | editovat zdroj]
 Budova parlamentu v Nagatačó v Tokiu
 Akihito a Mičiko
Japonsko je konstituční monarchie, kde moc císaře je maximálně omezena. Jeho funkce je pouze reprezentativní, ústava z roku 1947 definuje jeho pozici takto: „Císař je symbol státu a jednoty národa, odvozuje svou moc a postavení od vůle národa, v němž tkví nezávislá moc“. Nepřímo je tedy řečeno, že Císař již není pozemský potomek bohů, ale běžný monarcha. Toto prohlášení učinil císař Hirohito. Moc drží v rukou převážně japonský premiér a další zvolení členové Národního shromáždění, zatímco svoboda volby spočívá na japonských občanech.[8] Císař působí především jako hlava státu při diplomatických příležitostech. Současným císařem je Akihito. Jeho nástupcem na trůně je Naruhito, korunní princ Japonska.
Zákonodárným orgánem je dvoukomorový Japonský parlament. Skládá se z Poslanecké sněmovny, která má 480 členů, volených každé čtyři roky nebo při předčasných volbách, a Sněmovny rádců s 242 členy, volených na šestileté období. Aktivní volební právo mají osoby starší 20 let, volí se tajně do všech zastupitelských úřadů.[9] Liberálně demokratická strana (LDP) byla u moci od roku 1955 až do roku 2009, s výjimkou krátkodobé koaliční vlády zformované opozičními stranami v roce 1993.[10] Největší opoziční stranou byla po desetiletí sociálně liberální Demokratická strana Japonska (DPJ), které poprvé a s velkým náskokem zvítězila v předčasných parlamentních volbách v srpnu 2009.[11]
Premiér je hlavou vlády, je jmenován japonským císařem poté, co je navržen parlamentem, a Poslanecká sněmovna mu musí vyslovit důvěru. Mezi jeho důležité pravomoci patří jmenování a odvolávání ministrů, z nichž většina musí být členy parlamentu. V současnosti slouží jako předseda japonské vlády Šinzó Abe.
Historicky byl japonský politický systém ovlivněn hlavně Čínou. Nicméně ke konci 19. století byl právní systém z velké části založen na evropském právu, zejména pak na systému ve Francii a Německu. Například v roce 1896 japonská vláda zavedla občanský zákoník založený na německém modelu. S poválečnými změnami zůstává tento zákoník platný i v dnešním Japonsku.[12] Moc zákonodárná náleží japonskému Národnímu shromáždění. Současná ústava vyžaduje, aby císař vyhlásil legislativu, která prošla parlamentem, aniž by mu dávala pravomoc zákon odmítnout. Moc soudní je v Japonsku rozdělena do 4 základních stupňů: Nejvyšší soud a 3 stupně nižších soudů.

Zahraniční vztahy[editovat | editovat zdroj]
Související informace naleznete také ve článku Protiraketová obrana Japonska.
 Japonský premiér Šinzó Abe a americký prezident Donald Trump 7. června 2018
Japonsko je členským státem Spojených národů a nestálým členem Rady bezpečnosti Spojených národů. Japonsko se spolu se členy skupiny G4 – Brazílií, Německem a Indií, uchází o stálá křesla v bezpečnostní radě.[13].
Jednou z podmínek kapitulace po 2. sv. válce bylo rozpuštění armády. Japonsko se podle článku 9. ústavy vzdalo vlastní armády, ale ústava nebyla porušena, když roku 1954 založilo tzv. síly sebeobrany, které se dělí na pozemní, námořní a vzdušné a čítají asi 238 600 vojáků.
Jako ekonomická síla je Japonsko členem skupin G8 a APEC a vynakládá velké prostředky na mezinárodní pomoc a rozvojové projekty. Japonsko vede teritoriální spory s Ruskem a Čínou ohledně kontroly námořních a přírodních zdrojů jako ropa a zemní plyn a také si neudržuje dobré vztahy se Severní Koreou, s níž přetrvávají rozpory ohledně únosu japonských občanů a programu jaderných zbraní.

Administrativní dělení[editovat | editovat zdroj]
Související informace naleznete také ve článku Administrativní dělení Japonska.
 Tokio s horou Fudži v pozadí
Japonsko se dělí na 47 prefektur. Japonský právní řád nezná pojem hlavního města, v českém prostředí za něj však bývá označována prefektura Tokio (東京), která ztratila postavení města při změnách systému státní správy v roce 1943. Prefektura má nyní 9,3 milionů obyvatel, včetně venkovských oblastí a administrativně pod ni spadajících odlehlých souostroví. Na území prefektury Tokio se nachází vládní budovy, císařský palác a centrum oblasti. Naopak třetina prefektury je pokryta horami a lesy. Metropolitní oblast souvislého osídlení tvořená cca 6 prefekturami má celkem více než 37 milionů obyvatel. Podle některých vymezení do ní spadá i Jokohama, uvádená níže jako samostatné město, kterým na rozdíl od Tokia je.

Další významná města[editovat | editovat zdroj]
 Ósaka
Jokohama (横浜 3,5 milionů obyvatel)
Ósaka (大阪 2,6 milionů obyvatel)
Nagoja (名古屋 2,2 milionů obyvatel)
Sapporo (札幌 1,8 milionů obyvatel)
Kóbe (神戸 1,5 milionu obyvatel)
Kjóto (京都 1,5 milionu obyvatel)
Fukuoka (福岡 1,4 milionu obyvatel)
Hirošima (広島 1,1 milionu obyvatel)
Hlavní ostrovy[editovat | editovat zdroj]
Hokkaidó (北海道)
Honšú (本州)
Šikoku (四国)
Kjúšú (九州)
Ekonomika[editovat | editovat zdroj]
Související informace naleznete také ve článku Ekonomika Japonska.
 Tokijská burza, největší burza v Asii.[14]
Japonská ekonomika je třetí největší na světě a dá se označit za asijskou ekonomickou velmoc[15]. Největší růst zaznamenala v druhé polovině 20. století, když v 60. letech rostla průměrně o 10 % ročně, v 70. pak o 5 %. Zaměřuje se hlavně na průmysl – výrobu automobilů (Japonsko byl druhý největší výrobce automobilů na světě v roce 2009[16]. v roce 2015 třetí), dopravních prostředků, elektroniky, strojírenství. Těží ze vzdělané a disciplinované pracovní síly, v posledních letech ji ale trápí deflace.

Obyvatelstvo[editovat | editovat zdroj]
 Porodnost a úmrtnost od roku 1950
 Japonské ženy v kimonu
 Čtvrť šibuja v Tokiu
Počet obyvatel Japonska je odhadován na 127,1 milionu,[17] s 80% žijícími na Honšú. Japonská společnost je jazykově i kulturně homogenní,[18] složená z 98,5% etnických Japonců,[17] s malým počtem zahraničních pracovníků.[18]

muži: 62,252 mil.
ženy: 65,183 mil.
Ekonomicky činné obyvatelstvo: 66,990 miliónu (k 31. 12. 2001)
Absolutní roční přírůstek obyvatelstva k 1. 10. 2002: cca 145 000 obyvatel
Relativní průměrný roční přírůstek obyvatelstva v roce 2002: 0,11 %
Demografické složení v roce 2002:

děti do 15 let: 14,2 % populace
osoby nad 65 let: 18,5 % populace
Průměrná délka dožití:

muži 77,73 let
ženy 84,64 let
Národnostní složení:

Japonci (98,3 %)
ostatní národnosti:
Korejci (632 tis.)
Číňané (381 tis.)
Brazilci (265 tis.)
Filipínci (157 tis.)
Američané (46 tis.)
Peruánci (50 tis.)
Thajci (24 tis.)
Britové (15 tis.)
Vietnamci (14 tis.)
Celkem žije v Japonsku přes 1,78 milionů nejaponského obyvatelstva

Náboženství[editovat | editovat zdroj]
 Podrobnější informace naleznete v článku Náboženství v Japonsku.
 Torii u svatyně Icukušima poblíž Hirošimy; jedna ze tří slavných japonských scenérií
Hlavními japonskými náboženstvími jsou šintó a buddhismus. Specifikou Japonska je, že většina lidí se hlásí k oběma hlavním náboženstvím.[19] V zemi je 81 097 šintoistických svatyní a 75 922 buddhistických chrámů. Ve výzkumech uvádí čtyřicet procent Japonců, že věří v Boha, nebo bohy, ale jen šest procent, že je Bůh pro jejich život důležitý. V církvi je organizováno jen 10 procent Japonců.[20]
Podle statistického průzkumu, provedeného Japonským Ministerstvem školství, kultury, sportu, vědy a technologií (文部科学省 [Monbu-kagaku-šó], MEXT) jsou přibližné počty věřících: šintó – 107 mil. obyv., buddhismus – 89 mil. obyv., křesťanů – 3 mil. obyv., jiné 10 mil. obyv. Běžně se uvádí údaje cca 70 % šintoisté, 30 % buddhisté. Tyto údaje je však třeba považovat za zavádějící, jelikož většina Japonců pouze udržuje některé národní zvyky, tradice a pověry (lze srovnat s tím, když český ateista slaví Vánoce). Běžně je v šintoistické svatyni koutek pro buddhisty a naopak. Ke křesťanství se hlásí 1 % obyvatel (podle jiných údajů až 6 %). Velmi oblíbené jsou v Japonsku křesťanské svatby, a to i u nekřesťanů.
V zemi také působí mnoho sekt, které tato náboženství kombinují, na vzestupu jsou nyní sekty vyznávající boha Kušizaka, které jsou známé svým velmi pozitivním přístupem k tělesné lásce.

Kultura[editovat | editovat zdroj]
 Divadlo Nó
 Podrobnější informace naleznete v článku Kultura Japonska.
Velmi známé je japonské umění krásného písma – kaligrafie, porcelán, komiksy – manga (čtou se zprava doleva), origami (skládačky z papíru), ikebana (umění aranžování květin), a čajové obřady.
Významným symbolem Japonska je i kimono (tradiční japonský oděv), mnohdy viděný na umělkyních zvaných gejša (společnice, které baví tradičními tanci, hrou na hudební nástroje, příjemnou konverzací apod.); třebaže se jako běžný oděv již téměř nenosí, často (v rodinách či u osob ctících tradici) je používán při významných příležitostech (svatba ap.)
Tradiční japonské divadlo nó (založené Zeami Motokijem) a japonské divadlo kjógen byly vyhlášeny jako světové nemateriální kulturní dědictví UNESCO.

Literatura[editovat | editovat zdroj]
Související informace naleznete také ve článku Japonské pohádky.
 Haruki Murakami
Spisovatelka Murasaki Šikibu je známá díky svému Příběhu prince Gendžiho napsanému mezi lety 1000 až 1014, který je jedním z nejranějších a nejslavnějších románů v dějinách. Dvorní dáma Sei Šónagon ve stejné době proslula svými Důvěrnými sešity. Básník 17. století Macuo Bašó je zakladatelem básnické formy nazvané haiku. Tu si mistrovsky osvojili v 18. století zvláště Issa Kobajaši a Buson Josa. Ke klíčovým autorům 19. století patřil Sóseki Nacume, který psal prózu, poezii i literárněvědné studie.
Jasunari Kawabata získal v roce 1968 Nobelovu cenu za literaturu a byl prvním Japoncem, kterému se to podařilo. Nejslavnějším jeho románem je Jukiguni (Sněhová země) o vztahu tokijského floutka a venkovské gejši. Druhá nobelovka zamířila na japonské ostrovy v roce 1994, kdy byl oceněn Kenzaburó Óe, autor sociálně-kritických psychologických próz. V Japonsku se narodil i nositel Nobelovy ceny z roku 2017 Kazuo Ishiguro, ten však od šesti let žije v Británii a píše anglicky.
Nejpopulárnějším současným japonským spisovatelem ve světě je Haruki Murakami, obvykle označovaný za typického představitele literárního postmodernismu (nejslavnější romány: Norské dřevo, Kafka na pobřeží). Spisovatel Jukio Mišima se proslavil románem Zpověď masky, ale ještě více svým zvláštním politickým angažmá v závěru života, jež vyvrcholilo přepadením velitelství japonských Sil sebeobrany a následnou rituální sebevraždou seppuku tamtéž. Rjúnosuke Akutagawa bývá označován za "otce japonské povídky" a je po něm pojmenováno nejprestižnější japonské literární ocenění Akutagawova cena. Osamu Tezuka je považován za vynálezce komiksů manga. Kóbó Abe patří k nejvýraznějším japonským dramatikům. Ógai Mori vnášel do japonské literatury evropské trendy. V Japonsku je též velmi ceněno dílo Osamu Dazaie nebo Džuničiró Tanizakiho.

Výtvarné umění[editovat | editovat zdroj]
 Nejslavnější dřevoryt z cyklu 36 pohledů na horu Fudži
Zcela osobitým vývojem prošla japonská malba, vyvíjející se dlouho v součinnosti s kaligrafií. Klasickým tušovým mistrem 15. století byl Seššú Tójó. V 18. století se svými dřevotisky žánru ukijo-e proslavil Kacušika Hokusai. K jeho neslavnějším dílům patří 36 pohledů na horu Fudži. Dalšími tvůrci ukijo-e byli v této vrcholné éře japonského malířství Hirošige, Utamaro Kitagawa, Utagawa Kunijoši či Harunobu Suzuki. Všichni měli značný vliv na evropské malířství, zvláště impresionisty. Jako výtvarná umělkyně se prosadila i Joko Ono, známá především jako vdova po Johnu Lennonovi.
K nejslavnějším mangistům (mangaka) patří Masaši Kišimoto, který se proslavil především mangou Naruto, či Eiičiró Oda, autor mangy One Piece.
Nejznámějšími sochaři jsou Jajoi Kusamaová a Takaši Murakami.
Nejoceňovanějším japonským architektem je Kenzó Tange, představitel modernismu a brutalismu, který v japonské architektuře sehrál mimořádnou roli. Byl prvním japonským držitelem prestižní Pritzkerovy ceny z roku 1987. Za šest let stejné ocenění převzal Fumihiko Maki, v roce 1995 Tadao Andó, roku 2010 cenu obdrželi společně Kazujo Sedžimaová a Rjúe Nišizawa. Roku 2013 ji získal Tojoo Itó[21] a hned rok na to další Japonec Šigeru Ban.[22] Roku 2019 tuto "Nobelovu cenu za architekturu" obdržel Arata Isozaki.[23]

Hudba[editovat | editovat zdroj]
Japonská hudba se dlouho vyvíjela velmi osobitě a s malým kontaktem s hudbou  evropskou. Specifickým japonským strunným hudebním nástrojem bylo koto, jehož užívání je doložitelné již z 9. století. Nó či Nógaku je klasické japonské hudební drama, jež je provozováno od 14. století. Hudební doprovod, zvláště za pomoci loutny šamisen, měla i další tradiční divadelní forma kabuki. Evropská klasická hudba do Japonska vstoupila v 19. století a Japonci si vytvořili vlastní styl této hudby zvaný gagaku. Ve 20. století to byl především Tóru Takemicu, kdo komponoval ve stylu západní vážné hudby s výraznými prvky japonské melodiky, čímž vytvořil originální hudební syntézu západního a východního světa. V oblasti filmové hudby se mezinárodně prosadil Joe Hisaiši, nejznámější je jeho hudba k filmům animátora Hajao Mijazakiho. Hudbou k videohrám (což je v Japonsku mimořádně významné odvětví) se proslavila skladatelka Jóko Kanno, zpěvák Ičiró Mizuki nebo zpěvačka Majumi Iizuka. V Japonsku se vyvíjí též osobitá pop-music (někdy se hovoří o J-popu). Jako i v jiných asijských zemích jsou velmi populární dívčí či chlapecké skupiny, často s velkým počtem členů, či dokonce několika divizemi (např. AKB48, Momoiro Clover Z). K nejpopulárnějším sólovým osobnostem patří Ajumi Hamasaki, někdy nazývaná "císařovna popu", jež v Japonsku prodala více než 50 miliónů nahrávek a je známá i v jiných asijských zemích. Japonský rock reprezentuje například kytarista Hide (rodným jménem Hide Macumoto) či skupina X Japan. V Japonsku také vznikla populární lidová zábava zvaná karaoke, dobře známá dnes po celém světě.

Film[editovat | editovat zdroj]
 Akira Kurosawa
Nejslavnějším japonským filmovým režisérem je Akira Kurosawa, tvůrce proslulých snímků Sedm samurajů nebo Rašómon. V roce 1990 obdržel Oscara za celoživotní režisérské dílo. Příběh z Tokia (1953) režiséra Jasudžiró Ozua zvolili světoví filmaři v roce 2012 nejlepším filmem historie.[24] K nejslavnějším tvůrcům animovaných filmů patří Hajao Mijazaki či jeho blízký spolupracovník Isao Takahata, z nejmladší generace pak Makoto Šinkai. Výraznou televizní osobností s přesahem do zahraničí je Takeši Kitano, též ovšem známý filmař a vítěz Zlatého lva na festivalu v Benátkách. Nagisa Óšima byl zase oceněn v Cannes, za svůj šokující snímek o sexuální posedlosti Korida lásky. Dvě Zlaté palmy si z Cannes odvezl také Šóhei Imamura. Ošima a Imamura jsou klíčovými představiteli tzv. Japonské nové vlny, neboli "Nuberu bagu", která se přihlásila v 50.-70. letech 20. století a vnesla do japonské kinematografie nejen nový styl, ale také nová, dosud tabuizovaná, témata, jako je sex, násilí a život na okraji společnosti.[25] "Králem dlouhých záběrů" je režisér uměleckých snímků Kendži Mizoguči. Jedním z nejslavnějších japonských herců je Toširó Mifune.
Japonská kinematografie obohatila filmy o žánry:

anime – jde o kreslené filmy či seriály,
džidaigeki – japonské historické filmy o samurajích,
japonský horor (J-horor), filmy s obřími netvory (kaidžú),
pink filmy (název z angličtiny) – japonská „softcore“ pornografie, filmy o Jakuze.
Fotografie[editovat | editovat zdroj]
 Tradiční japonské tetování irezumi, okolo roku 1875
 Podrobnější informace naleznete v článku Fotografie v Japonsku.
Jako v mnoha zemích byl vývoj techniky, řemesla a umění fotografie v Japonsku mimo jiné důsledkem změny technologie, zlepšování ekonomických podmínek a míry uznání fotografie jako svéprávné formy umění. Fotografie se v Japonsku vyvíjela za silné spoluúčasti a zájmu od počátků tohoto umění k úspěchům značného počtu Japonců ve světě fotografie do dnešních dní. Situaci ovlivnila izolace země, která byla stranou od okolního světa až do roku 1854. Jedním z průkopníků fotografie byl Švýcar Pierre Rossier, kterého na východ poslala londýnská firma Negretti and Zambra. Do tohoto umění zasvětil fotografy jako byli Ueno Hikoma, Horie Kuwadžiró nebo Maeda Genzó. První evropští turisté sem začali připlouvat v 70. letech 19. století a fotografie se začala rozvíjet komerčně. Pečlivě kolorované snímky zobrazovaly nejen staré Japonsko a jeho památky, ale také japonské zvyky, portréty japonských krasavic a samurajů. Přibližně 80. léta v japonské fotografii byla mezníkem, kdy začalo tvořit více japonských fotografů, například Kazumasa Ogawa, Adolfo Farsari, Raimund von Stillfried, Kusakabe Kimbei, Šin’iči Suzuki nebo Tamamura Kózaburó. Byli to oni, kdo připravili cestu pro tuto rychle rostoucí profesi během druhé poloviny 19. století. Fotografie v Japonsku byla časem přijata jako umělecká forma a dnes se japonští fotografové aktivně účastní na klíčových výstavách po celém světě.
V Japonsku se nachází celá řada předních světových výrobců klasických i digitálních fotoaparátů a fotografické optiky, nespočet fotografických organizací a každoročně je udělováno několik fotografických ocenění.

Sport[editovat | editovat zdroj]
 Sawao Kató
Japonsko dalo světu několik sportů, a to bojových. Sumó je jedním z nich, je považováno za sport národní a příliš se nerozšířilo za hranice japonských ostrovů. Naopak dvě další japonská bojová umění, judo a karate, se stala globálním fenoménem. Judo je olympijským sportem, karate zažije olympijskou premiéru v roce 2020. Méně se do světa rozšířilo kendó, další japonské bojové umění. Vynálezem 20. století je pak bojové umění aikido, jež vytvořil Morihei Uešiba.
S touto tradicí Japonci vstoupili velmi dobře připraveni do světa moderního sportu. Na olympijských hrách k roku 2018 získali již 156 zlatých medailí. 39 z nich, vcelku pochopitelně, v judu. I druhá disciplína, kde berou Japonci nejvíce zlaté kovy, je bojová, a je jí zápas (32 zlatých). Dispozice mají zjevně i ke gymnastice, kde získali již 31 zlatých medailí. Ze zimních sportů, které se staly populární zvláště v posledních letech, jsou to rychlobruslení (4 zlaté) a skoky na lyžích (3).
V atletice získali Japonci sedm prvenství, trojskokan Mikio Oda získal v roce 1928 tu první a byl vůbec prvním zlatým olympijským medailistou Japonska v individuálních disciplínách. O čtyři roky později na něj navázal ve stejné disciplíně Čúhei Nambu a na další olympiádě v Berlíně roku 1936 přišla další zlatá v trojskoku díky Naoto Tadžimovi. Další tradičně úspěšnou disciplínou je pro Japonce maraton. Již tři maratonci se postavili na vrchol stupňů vítězů: Son Kitei (Korejec soutěžící v roce 1936 za Japonsko, vlastním jménem Son Ki-džong), Naoko Takahašiová (2000) a Mizuki Nogučiová (2004).[26]
Gymnasta Sawao Kató vyhrál osm zlatých medailí na třech olympiádách. Saori Jošidaová vyhrála v zápase ve volném stylu tři zlaté medaile na třech po sobě jdoucích olympiádách (2004, 2008, 2012). Na té čtvrté v Riu 2016 dosáhla "jen" na stříbro. To, co se nepovedlo Jošidaové, se však povedlo její kolegyni Kaori Ičové, která v Riu vybojovala čtvrtou zlatou na čtvrté olympiádě.[27] Čtyři zlaté z OH má také plavec Kósuke Kitadžima. Z kolektivních sportů jsou Japonci nejúspěšnější ve volejbalu, dvě zlaté má na svém kontě družstvo žen (1964, 1976), jednu družstvo mužů (1972). Mimořádně populární je v Japonsku krasobruslení, dvojnásobný olympijský vítěz Juzuru Hanjú je tak národní celebritou. Dvě zlaté získal též skokan na lyžích Kazujoši Funaki, možná ještě populárnějším je však v Japonsku jeho kolega a věčný smolař Noriaki Kasai, který navzdory léta udržované špičkové formě na olympijské zlato nikdy nedosáhl.
Japonsko třikrát olympijské hry pořádalo, jedny letní (Tokio 1964) a dvoje zimní (Sapporo 1972, Nagano 1998). V roce 2020 se do Tokia letní olympijské hry vrátí.[28]

Věda[editovat | editovat zdroj]
 Hideki Jukawa, první japonský nositel Nobelovy ceny
 Takakazu Seki
Japonská věda zažila obrovský rozmach po druhé světové válce. Důkazem jsou i mezinárodní ocenění, jichž navíc zbadatelně přibývá v čase. Jaderný fyzik Hideki Jukawa se roku 1949 stal prvním japonským laureátem Nobelovy ceny za fyziku, když předpověděl existenci částice mezon. V roce 1965 stejnou cenu získal Jukawův přítel a spolužák Šin'ičiró Tomonaga, za přínos k teorii kvantové elektrodynamiky. V roce 1975 mířila fyzikální nobelovka do císařství znovu, k Leo Esakimu, vynálezci tunelové diody, která využívá tzv. tunelový jev. Za detekci neutrin z kosmu byl Nobelovým výborem oceněn Masatoši Košiba, roku 2002. Velkou oslavu japonských vědeckých výsledků přinesl rok 2008, kdy se Nobelovy ceny za fyziku dočkala hned trojice japonských badatelů, všichni tři za přínos k rozvoji tzv. CP symetrie: Makoto Kobajaši, Tošihide Masukawa a Jóičiró Nambu (který se roku 1970 stal americkým občanem). Další "japonský rok" přišel v roce 2014 kdy byli znovu všichni tři ocenění rodáky z japonských ostrovů. Isamu Akasaki, Hiroši Amano a Shuji Nakamura (dnes americký občan) dali světu LED diody. Už za rok si šel pro ocenění další Japonec, Takaaki Kadžita, jehož experimenty dokázaly, že neutrina mají hmotnost.
První Nobelova cena za chemii pro Japonsko přišla v roce 1981, kdy ji získal Ken’iči Fukui, za objevy o chemické reaktivitě. Po roce 2000 pak přišla "japonská vlna": toho roku získal "nobela" za chemii Hideki Širakawa za výzkum polymerů, za rok Rjódži Nojori za studium hydrogenačních reakcí, za další rok Kóiči Tanaka za tzv. měkkou ionizaci, roku 2008 Osamu Šimomura za objev zeleného fluorescenčního proteinu a roku 2010 Eiči Negiši (narozen v Číně) za Negišiho reakci a Akira Suzuki za Suzikiho reakci.
Také lékařský a biologický výzkum se dostal na vysokou úroveň. První Nobelova cena za fyziologii a lékařství sice přišla "až" roku 1987, kdy byl oceněn Susumu Tonegawa za objev genetického mechanismu, jenž umožňuje diverzitu protilátek, a dlouho byla osamocena, ovšem po roce 2010 přišla podobná vlna jako v chemii: Šin'ja Jamanaka (2012), Satoši Ómura (2015), Jošinori Ósumi (2016) a Tasuku Hondžó (2018). Oceněni byli za průlomy v léčbě mnoha chorob, mj. i za pomoci kmenových buněk.
Že rozvoj přírodních věd stojí na pevných matematických základech dokazují i nejprestižnější ocenění v této oblasti. Fieldsovu medaili mají Kunihiko Kodaira (1954), Heisuke Hironaka (1970) a Shigefumi Mori (1990). Wolfovu cenu za matematiku Kodaira (1985), Kijoši Itó (1987) a Mikio Sató (2003). Základy japonské matematiky položil v 17. století Takakazu Seki. Matematici Jutaka Tanijama a Goró Šimura formulovali tzv. Tanijamovu-Šimurovu domněnku.
Za otce japonské moderní fyziky je označován Jošio Nišina. Chemik Kikunae Ikeda objevil a definoval roku 1908 "pátou chuť" umami, jež je tak typická pro japonskou sojovou omáčku. Bakteriolog Hidejo Noguči objevil roku 1911 původce syfilis. Programátor Jukihiro Macumoto vytvořil programovací jazyk Ruby. Momofuku Ando proslul vynálezem instantních nudlí.
Japonci se svými 27 Nobelovými cenami (počítáno v to i literaturu a mír) zaujímají šesté místo v historické tabulce (za USA, Británií, Německem, Francií a Švédskem), ve vědeckých kategoriích je jejich postavení ještě lepší. Podle Bloomberg Innovations Index je Japonsko pátou nejinovativnější zemí světa, po Jižní Koreji, Izraeli, Finsku a Švédsku.[29]
Z oblasti filozofie, humanitních a sociálních věd lze jmenovat klasika japonské filozofie ze 13. století Dógena Zendžiho. Mimořádnou roli při šíření buddhismu do západního světa sehrál filozof Daisecu Teitaró Suzuki. Filozof a ekologický aktivista Masanobu Fukuoka vytvořil systém tzv. přírodního farmaření (šizen nóhó). Kaoru Išikawa ovlivnil moderní teorii řízení a managementu, svým diagramem příčin a následků.

Zajímavosti[editovat | editovat zdroj]
 Gejšy provádějí čajový obřad
Mezi celosvětově známé japonské výrazy patří například:

aikido – bojové umění
bonsaj (strom nebo malý stromeček, který je tvarován)
drift – automobilový sport (řízený smyk) vzniklý v Japonsku
gejša (společnice)
kamikaze („božský vítr“ – sebevražední letci za 2. sv. války)
judo – bojové umění vzniklé v Japonsku
karate – bojové umění
katana – japonský samurajský meč lehce šavlovitého tvaru
ninja – nájemný vrah, špión
sakura – japonská třešeň
samuraj – bojovník, ekvivalent evropského rytíře
seppuku, vulgárně harakiri – obřadní sebevražda mečem pro zachování cti
sumó – tradiční japonský zápas
sushi – tradiční japonské jídlo připravované z rýže, ryb a mořských řas
cunami (anglický přepis tsunami, z výrazu 津波 znamenajícího vlna v přístavu) – jedna nebo několik po sobě jdoucích vln na hladině moře, které vznikají při silném zemětřesení pod hladinou moře, podmořském sesuvu nebo dopadu meteoritu do moře nebo jeho blízkosti. Vlny jsou obrovské.
Oblíbený a známý je i sójový tvaroh tofu; dále šóju (sójová omáčka) a pasta miso (ze zkvašené rýže, obilí a sójových bobů).

Odkazy[editovat | editovat zdroj]
Reference[editovat | editovat zdroj]

↑ Světová banka. GDP per capita, PPP (current international $) [online]. [cit. 2017-01-14]. Dostupné online. 

↑  Příruční slovník a databáze lexikálního archivu. psjc.ujc.cas.cz [online]. [cit. 2018-05-24]. Dostupné online. 

↑  Ottův slovník naučný: illustrovaná encyklopaedie obecných vědomostí. [s.l.]: [s.n.] Dostupné online. 

↑  Slownjk česko-německý Josefa Jungmanna. kramerius.nkp.cz [online]. [cit. 2018-05-24]. S. 568. Dostupné online. (česky) 

↑ EUROZPRÁVY.CZ. Japonsko v květnu vstoupí do éry Reiwa, znamená řád a harmonii | EuroZprávy.cz. eurozpravy.cz [online]. [cit. 2019-04-02]. Dostupné online. (česky) 

↑ „Válka dál jitří vztah mezi Čínou a Japonskem“. Respekt. 15. září 2015.

↑ „Až atomové bomby zlomily houževnatý odpor Japonska“. Technet.cz. 9. srpna 2013.

↑  The Constitution of Japan [online]. House of Councillors of the National Diet of Japan, 1946-11-03 [cit. 2008-03-22]. Dostupné v archivu pořízeném dne 2007-03-17. (anglicky) 

↑  World Factbook: Japan [online]. CIA, 2008-03-20 [cit. 2008-03-22]. Dostupné online. (anglicky) 

↑  A History of the Liberal Democratic Party [online]. Liberal Democratic Party of Japan [cit. 2008-03-22]. Dostupné online. (anglicky) 

↑  Vítězem japonských voleb jsou definitivně opoziční demokraté [online].  Praha: Česká televize, 2009-08-31 [cit. 2009-08-31]. Dostupné online. (česky) 

↑  Japanese Civil Code [online]. Encyclopædia Britannica, 2008 [cit. 2008-03-22]. Dostupné v archivu pořízeném dne 2007-12-17. (anglicky) 

↑  UK backs Japan for UNSC bid [online]. Central Chronicle. Dostupné online. (anglicky) 

↑  Japan's Tokyo Stock Exchange is the second largest stock market with a market value of $3.8 trillion. The Economic Times.  India:  19 June 2010. Dostupné online [cit. 19 Jun 2010]. (anglicky) Je zde použita šablona {{Cite news}} označená jako k „pouze dočasnému použití“.

↑ GRAY, John. Marné iluze. 1. vyd. Košice: Paradigma.sk, 2002. ISBN 80-968603-1-3. Kapitola Dokáže si Japonsko udržet svou odlišnou ekonomickou kulturu, s. 231. 

↑ OICA. OICA Production Statistics 2009 [online]. [cit. 2012-02-23]. Dostupné online. 

↑ a b  CIA Factbook: Japan [online]. Cia.gov [cit. 2011-11-09]. Dostupné online. 

↑ a b  'Multicultural Japan' remains a pipe dream. Japan Times. March 27, 2007. Dostupné online [cit. January 16, 2011]. (anglicky) Je zde použita šablona {{Cite news}} označená jako k „pouze dočasnému použití“.

↑  Náboženství v Japonsku | japonskoo.cz. www.japonskoo.cz [online]. [cit. 2019-03-12]. Dostupné online. 

↑ BROLÍK, Tomáš. Japonci vyznávají naráz několik náboženství, ale bůh pro ně není důležitý. Týdeník Respekt [online]. [cit. 2019-03-12]. Dostupné online. 

↑  Pritzkerovu cenu získal Japonec Tojo Itó | Design | Lidovky.cz. Lidovky.cz [online]. [cit. 2018-11-26]. Dostupné online. (česky) 

↑  Stavbaweb.cz – Japonec Šigeru Ban obdržel Pritzkerovu cenu. stavbaweb.dumabyt.cz [online]. [cit. 2018-11-26]. Dostupné online. (česky) 

↑ https://www.idnes.cz/bydleni/architektura/pritzkerova-cena-arata-isozaki.A190308_153044_architektura_rez

↑  Directors’ vote: Yasujiro Ozu’s 1953 ‘Tokyo Story’ greatest film ever made. The Japan Times Online. 2012-08-04. Dostupné online [cit. 2018-11-26]. ISSN 0447-5763. (anglicky) 

↑  Where to begin with the Japanese New Wave. British Film Institute [online]. [cit. 2019-03-12]. Dostupné online. (anglicky) 

↑  Atletika: Víťazkou ženského maratónu v Osake Nogučiová. sport.sme.sk. Dostupné online [cit. 2018-11-26]. (slovensky) 

↑  Zápas ovládly Japonky, Ičová má zlato ze čtvrté olympiády. Deník.cz. 2016-08-17. Dostupné online [cit. 2018-11-26]. (česky) 

↑  Rozhodnuto, olympijské hry 2020 uspořádá Tokio. Deník.cz. 2013-09-07. Dostupné online [cit. 2018-11-26]. (česky) 

↑ https://www.bloomberg.com/graphics/2015-innovative-countries/


Literatura[editovat | editovat zdroj]
REISCHAUER, Edwin O; CRAIG, Albert M. Dějiny Japonska. 2., doplněné vyd. Praha: Nakladatelství Lidové noviny, 2006. (Dějiny států). ISBN 80-7106-843-8. 
LABUS, David. Japonsko. Praha: Libri, 2009. ISBN 978-80-7277-426-5. 
VASILJEVOVÁ, Zdeňka. Dějiny Japonska. Praha: Svoboda, 1986. 603 s. 
Alan Macfarlane – Japonsko za zrcadlem. Na Drahách 369, 760 01 Zlín, v roce 2013. (1.vydání)
Externí odkazy[editovat | editovat zdroj]
 Obrázky, zvuky či videa k tématu Japonsko ve Wikimedia Commons 
 Slovníkové heslo Japonsko ve Wikislovníku
 Kategorie Japonsko ve Wikizprávách
Japonsko na OpenStreetMap
(česky) Japonsko práce a cestování
(česky) Infoweb o Japonsku
(japonsky) (anglicky) Úřad císařské domácnosti
 Japan - Amnesty International Report 2011 [online]. Amnesty International [cit. 2011-08-09]. Dostupné online. (anglicky) 
Bureau of East Asian and Pacific Affairs. Background Note: Japan [online]. U.S. Department of State, 2010-10-06 [cit. 2011-08-09]. Dostupné online. (anglicky) 
CIA. The World Factbook - Japan [online]. Rev. 2011-07-05 [cit. 2011-08-09]. Dostupné online. (anglicky) 
Zastupitelský úřad ČR v Tokiu. Souhrnná teritoriální informace: Japonsko [online]. Businessinfo.cz, 2011-04-01 [cit. 2011-08-09]. Dostupné online. (česky) 
HIJINO, Shigeki, a kol. Japan [online]. Encyclopaedia Britannica [cit. 2011-08-09]. Dostupné online. (anglicky) 
  Japonsko – 日本 (Nihon) – (J)   Prefektury (都道府県) a jejich hlavní města   
Prefektura Aiči (Nagoja) • Prefektura Akita (Akita) • Prefektura Aomori (Aomori) • Prefektura Čiba (Čiba) • Prefektura Ehime (Macujama) • Prefektura Fukui (Fukui) • Prefektura Fukuoka (Fukuoka) • Prefektura Fukušima (Fukušima) • Prefektura Gifu (Gifu) • Prefektura Gunma (Maebaši) • Prefektura Hirošima (Hirošima) • Prefektura Hokkaidó (Sapporo) • Prefektura Hjógo (Kóbe) • Prefektura Ibaraki (Mito) • Prefektura Išikawa (Kanazawa) • Prefektura Iwate (Morioka) • Prefektura Jamagata (Jamagata) • Prefektura Jamaguči (Jamaguči) • Prefektura Jamanaši (Kófu) • Prefektura Kagawa (Takamacu) • Prefektura Kagošima (Kagošima) • Prefektura Kanagawa (Jokohama) • Prefektura Kjóto (Kjóto) • Prefektura Kóči (Kóči) • Prefektura Kumamoto (Kumamoto) • Prefektura Mie (Cu) • Prefektura Mijagi (Sendai) • Prefektura Mijazaki (Mijazaki) • Prefektura Nagano (Nagano) • Prefektura Nagasaki (Nagasaki) • Prefektura Nara (Nara) • Prefektura Niigata (Niigata) • Prefektura Óita (Óita) • Prefektura Okajama (Okajama) • Prefektura Okinawa (Naha) • Prefektura Ósaka (Ósaka) • Prefektura Saga (Saga) • Prefektura Saitama (Saitama) • Prefektura Šiga (Ócu) • Prefektura Šimane (Macue) • Prefektura Šizuoka (Šizuoka) • Prefektura Točigi (Ucunomija) • Prefektura Tokušima (Tokušima) • Prefektura Tokio (Šindžuku) • Prefektura Tottori (Tottori) • Prefektura Tojama (Tojama) • Prefektura Wakajama (Wakajama)   Japonské regiony (地方): Hokkaidó • Tóhoku • Kantó • Čúbu • Kansai • Čúgoku • Šikoku • Kjúšú

  Státy a území v Asii    Nezávislé státy  
Afghánistán
Arménie
Ázerbájdžán
Bahrajn
Bangladéš
Bhútán
Brunej
Čína
Egypt
Filipíny
Gruzie
Indie
Indonésie
Irák
Írán
Izrael
Japonsko
Jemen
Jižní Korea
Jordánsko
Kambodža
Katar
Kazachstán
Kuvajt
Kypr
Kyrgyzstán
Laos
Libanon
Malajsie
Maledivy
Mongolsko
Myanmar (Barma)
Nepál
Omán
Pákistán
Rusko
Saúdská Arábie
Severní Korea
Singapur
Spojené arabské emiráty
Sýrie
Srí Lanka
Tádžikistán
Thajsko
Turecko
Turkmenistán
Uzbekistán
Vietnam
Východní Timor     Teritoria, kolonie azávislá území  
Austrálie:
Ashmore a Cartier
Kokosové ostrovy
Vánoční ostrov
Čína:
Hongkong
Macao
Spojené království:
Akrotiri a Dhekelia
Britské indickooceánské území    Územní celky se spornýmmezinárodním postavením  
Abcházie
Arcach
Jižní Osetie
Palestina
Severní Kypr
Čínská republika (Tchaj-wan)  




Členství v mezinárodních organizacích


  G8     
Evropská unie • Francie • Itálie • Japonsko • Kanada • Německo • Rusko (členství pozastaveno) • Spojené království • Spojené státy americké  

  Státy a území s členstvím v APEC     
Austrálie • Brunej • Čínská lidová republika • Filipíny • Hongkong • Chile • Indonésie • Japonsko • Jižní Korea • Kanada • Malajsie • Mexiko • Nový Zéland • Papua-Nová Guinea • Peru • Rusko • Singapur • Spojené státy americké • Thajsko • Tchaj-wan • Vietnam  

  G20     
Jihoafrická republika • Argentina • Brazílie • Kanada • Mexiko • Spojené státy americké • Indonésie • Saúdská Arábie • Indie • Čína • Japonsko • Jižní Korea • Rusko • Turecko • Evropská unie • Francie • Německo • Itálie • Spojené království • Austrálie  


  Monarchie    Afrika  
Lesotho • Maroko • Svazijsko    Evropa  
Andorra • Belgie • Dánsko • Lichtenštejnsko • Lucembursko • Monako • Nizozemsko • Norsko •  Španělsko • Švédsko • Vatikán    Asie  
Bahrajn • Bhútán • Brunej • Kambodža • Japonsko • Jordánsko • Kuvajt • Malajsie • Omán • Katar • Saúdská Arábie • Thajsko • Spojené arabské emiráty    Oceánie  
Tonga    Commonwealthrealm  
Antigua a Barbuda • Austrálie • Bahamy • Barbados • Belize • Grenada • Jamajka • Kanada • Nový Zéland • Papua-Nová Guinea • Spojené království • Svatá Lucie • Svatý Kryštof a Nevis • Svatý Vincenc a Grenadiny • Šalomounovy ostrovy • Tuvalu  

Portály: Japonsko

Autoritní data: AUT: ge129425 | GND: 4028495-5 | ISNI: 0000 0001 2364 9740 | LCCN: n78089021 | VIAF: 159367111 | WorldcatID: lccn-n78089021




Citováno z „https://cs.wikipedia.org/w/index.php?title=Japonsko&oldid=17161786“
Kategorie: JaponskoStáty AsieCísařstvíOstrovní státy a územíAsijské monarchieG8Skryté kategorie: Údržba:Články s dočasně použitou šablonouMonitoring:Články s autoritní kontrolou




Navigační menu


Osobní nástroje

Nejste přihlášen(a)DiskusePříspěvkyVytvoření účtuPřihlášení 



Jmenné prostory

ČlánekDiskuse 




Varianty







Zobrazení

ČístEditovatEditovat zdrojZobrazit historii 



Další





Hledání



 







Navigace


Hlavní stranaNápovědaPotřebuji pomocNejlepší článkyNáhodný článekPoslední změnyKomunitní portálPod lípouPodpořte Wikipedii 



Nástroje


Odkazuje semSouvisející změnyNačíst souborSpeciální stránkyTrvalý odkazInformace o stráncePoložka WikidatCitovat stránku 



Tisk/export


Vytvořit knihuStáhnout jako PDFVerze k tisku 



Na jiných projektech


Wikimedia CommonsWikizprávy 



V jiných jazycích


АҧсшәаAcèhАдыгабзэAfrikaansAkanAlemannischአማርኛAragonésÆngliscالعربيةܐܪܡܝܐمصرىঅসমীয়াAsturianuAymar aruAzərbaycancaتۆرکجهБашҡортсаBoarischŽemaitėškaBikol CentralБеларускаяБеларуская (тарашкевіца)‎БългарскиभोजपुरीBislamaBahasa Banjarবাংলাབོད་ཡིགবিষ্ণুপ্রিয়া মণিপুরীBrezhonegBosanskiᨅᨔ ᨕᨘᨁᨗБуряадCatalàChavacano de ZamboangaMìng-dĕ̤ng-ngṳ̄НохчийнCebuanoChamoruᏣᎳᎩTsetsêhestâheseکوردیCorsuQırımtatarcaKaszëbscziСловѣньскъ / ⰔⰎⰑⰂⰡⰐⰠⰔⰍⰟЧӑвашлаCymraegDanskDeutschZazakiDolnoserbskiडोटेलीދިވެހިބަސްཇོང་ཁEʋegbeΕλληνικάEmiliàn e rumagnòlEnglishEsperantoEspañolEestiEuskaraEstremeñuفارسیSuomiVõroFøroysktFrançaisArpetanNordfriiskFurlanFryskGaeilgeGagauz贛語GàidhligGalegoAvañe'ẽगोंयची कोंकणी / Gõychi KonknniBahasa Hulontalo𐌲𐌿𐍄𐌹𐍃𐌺ગુજરાતીGaelgHausa客家語/Hak-kâ-ngîHawaiʻiעבריתहिन्दीFiji HindiHrvatskiHornjoserbsceKreyòl ayisyenMagyarՀայերենԱրեւմտահայերէնInterlinguaBahasa IndonesiaInterlingueIñupiakIlokanoГӀалгӀайIdoÍslenskaItalianoᐃᓄᒃᑎᑐᑦ/inuktitut日本語PatoisLa .lojban.Basa JawaქართულიQaraqalpaqshaTaqbaylitАдыгэбзэKabɩyɛKongoGĩkũyũҚазақшаKalaallisutភាសាខ្មែរಕನ್ನಡ한국어Перем КомиКъарачай-малкъарKurdîКомиKernowekКыргызчаLatinaLadinoLëtzebuergeschЛезгиLingua Franca NovaLimburgsLigureLumbaartLingálaລາວلۊری شومالیLietuviųLatgaļuLatviešuमैथिलीМокшеньMalagasyОлык марийMāoriBaso MinangkabauМакедонскиമലയാളംМонголमराठीКырык марыBahasa MelayuMaltiMirandésမြန်မာဘာသာЭрзяньمازِرونیDorerin NaoeroNapulitanoPlattdüütschNedersaksiesनेपालीनेपाल भाषाNederlandsNorsk nynorskNorskNovialNouormandSesotho sa LeboaDiné bizaadOccitanLivvinkarjalaOromooଓଡ଼ିଆИронਪੰਜਾਬੀKapampanganPapiamentuPicardDeitschपालिNorfuk / PitkernPolskiPiemontèisپنجابیپښتوPortuguêsRuna SimiRumantschRomânăTarandíneРусскийРусиньскыйKinyarwandaसंस्कृतम्Саха тылаᱥᱟᱱᱛᱟᱲᱤSarduSicilianuScotsسنڌيDavvisámegiellaSrpskohrvatski / српскохрватскиၽႃႇသႃႇတႆး සිංහලSimple EnglishSlovenčinaSlovenščinaGagana SamoaChiShonaSoomaaligaShqipСрпски / srpskiSranantongoSiSwatiSesothoSeelterskBasa SundaSvenskaKiswahiliŚlůnskiதமிழ்ತುಳುతెలుగుTetunТоҷикӣไทยትግርኛTürkmençeTagalogTok PisinTürkçeXitsongaТатарча/tatarçaChiTumbukaTwiReo tahitiТыва дылУдмуртئۇيغۇرچە / UyghurcheУкраїнськаاردوOʻzbekcha/ўзбекчаVènetoVepsän kel’Tiếng ViệtWest-VlamsVolapükWinarayWolof吴语ХальмгIsiXhosaმარგალურიייִדישYorùbáVahcuenghZeêuws中文文言Bân-lâm-gú粵語IsiZulu 
Upravit odkazy 





 Stránka byla naposledy editována 20. 4. 2019 v 10:27.
Text je dostupný pod licencí Creative Commons Uveďte autora – Zachovejte licenci, případně za dalších podmínek. Podrobnosti naleznete na stránce Podmínky užití.


Ochrana osobních údajů
O Wikipedii
Vyloučení odpovědnosti
Vývojáři
Prohlášení o cookies
Mobilní verze



 

 








