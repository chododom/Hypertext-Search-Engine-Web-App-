https://cs.wikipedia.org/wiki/Po%C5%BE%C3%A1r_katedr%C3%A1ly_Notre-Dame










Souřadnice: 48°51′11″ s. š., 2°20′59″ v. d.

Požár katedrály Notre-Dame

Z Wikipedie, otevřené encyklopedie


Skočit na navigaci
Skočit na vyhledávání

Tento článek reaguje na aktuální nebo nedávné události.
Informace zde uvedené se vzhledem k neustálému vývoji mohou průběžně měnit. Je třeba je se zvýšenou péčí aktualizovat a doplňovat.



Požár katedrály Notre-Dame  Katedrála Notre-Dame v plamenechStát

Francie Francie Místo

Katedrála Notre-Dame (Paříž) Druh události

požár Datum

15.–16. dubna 2019 Čas

18.43 SELČ (16.43 UTC) Zemřelých

0 Zraněných

3 Souřadnice

48°51′11″ s. š., 2°20′59″ v. d. 
 Multimediální soubory na Wikimedia Commons

Požár katedrály Notre-Dame v Paříži ve Francii vypukl v prostoru její střechy během rekonstrukce v pondělí 15. dubna 2019 (pondělí Svatého týdne) večer,[1] zcela uhašen byl v úterý 16. dubna ráno po zhruba 12 hodinách.[2] Požár zničil téměř celou střechu včetně typického sanktusníku, část vitrážových oken a část nosných kleneb v chrámové lodi. Spolu s následky hašení také částečně poškodil vnitřní vybavení, většina vzácných artefaktů však byla zkázy ušetřena.

Obsah

1 Požár

1.1 Průběh a škody

1.1.1 Reakce záchranných složek
1.1.2 Materiální škody
1.1.3 Dekorace a předměty


1.2 Vyšetřování


2 Reakce

2.1 Francie
2.2 Česko
2.3 Ostatní svět
2.4 Spiklenecké teorie a fake news
2.5 Metafyzický a symbolický význam události


3 Obnova katedrály
4 Odkazy

4.1 Reference
4.2 Externí odkazy




Požár[editovat | editovat zdroj]
Průběh a škody[editovat | editovat zdroj]
 Pohled na katedrálu v rané fázi požáru
Přehrát média Video požáru
Státní zástupce Paříže prvotně uvedl, že k vypuknutí požáru došlo okolo 18.50 hodin SELČ. V této době byla katedrála otevřena turistům.[3] V úterý 16. dubna však bylo upřesněno, že požár vypukl přibližně v 18:20, kdy zazněl první požární alarm. Ochranka nato začala katedrálu evakuovat. Zároveň bylo do spuštění druhého alarmu v 18:43[4] pro ochranku nemožné nalézt ohnisko požáru.[5] Mezi časy 18:15 až 19:00 se v katedrále konala taktéž mše.[6][7] Všichni její účastníci byli spořádaně evakuováni během několika minut.[4]
Podle některých dotyčných byly hlavní dveře katedrály uzavřeny, což jim zabraňovalo do ní vstoupit. Ze střechy se začal šířit bílý kouř.[8] Následně se oheň rozšířil a kouř se zbarvil do černa. Ze sanktusové věže byly vidět šlehající plameny.[8] Barva kouře se postupně změnila na žlutohnědou.[9]

Reakce záchranných složek[editovat | editovat zdroj]
Policie spěšně evakuovala ostrov Île de la Cité, který následně uzavřela.[8][10][11] Lidé se shromažďovali na březích řeky Seiny a v okolních budovách, ze kterých situaci pozorovali.[8] Většina požáru byla uhašena kolem 23.30 a zcela uhašen byl až následující den v ranních hodinách. S požárem hasiči bojovali přibližně 12 hodin[12][3] a několik z nich na místě zůstalo, aby hlídali požářiště a případně dohasili zbylý oheň.[13] Náčelník pařížských hasičů uvedl, že pokud by požár trval o 30 minut déle, zvonice a část zdí by se nejspíše zřítila.[14]

 Hašení požáru vysokotlakými vodními děly
Pařížská hasičská brigáda se pravidelně připravuje na jakýkoliv druh ohně, který by katedrálu mohl zasáhnout. V předešlém roce se takovéto tréninky konaly dva. Hasiči současně spolupracují na rutinní požární hlídce, která probíhá třikrát denně. Perfektně tak znali budovu a obtíže, jež by hašení požáru mohly doprovázet.[15]
Požár se v souladu s běžnou praxí francouzských hasičů hasil primárně zevnitř. Kvůli hašení zvnějšku katedrály by mohlo dojít k poškození interiérů, protože by se plameny a plyny o vysoké teplotě (dosahující až 800 °C) mohly odrazit směrem dovnitř.[16] Do hlavních dvou věží vstoupilo na dvacet hasičů.[4] Hasičská vozidla s vysokotlakými vodními děly opatrně hasila požár a snažila se vyhnout dalšímu poškození budovy.[17][18][19] Dle nouzového plánu se na řeku Seinu vypravily dvě lodě, které její vodu čerpaly a požárními hadicemi dopravovaly hasičům.[15]
Jakékoliv použití hašení ze vzduchu bylo ihned odmítnuto. Váha vody a její shazování z nízké výšky by mohlo výrazně ohrozit konstrukci katedrály.[20] Zároveň vápenec, který je součástí konstrukce, mohl působením žáru a následného prudkého ochlazení vodou prasknout.[21] Kvůli stoupajícímu kouři bylo taktéž upuštěno od hašení z helikoptéry.[22] Drony s termokamerami se používaly pro vizualizaci a roboty pomáhaly s polohou a naváděním požárních hadic.[15]
Mluvčí pařížské hasičské brigády ohlásil, že s požárem bojovalo více než 400 hasičů[17] a další stovka pomáhala vynášet artefakty a klenoty.[15] Spolu s vysokou teplotou ohně představovalo nebezpečí i roztavené olovo ze střechy.[8] Pařížská policie uvedla, že při požáru nikdo nezemřel. Zranění utrpěl pouze jeden hasič a dva policisté.[3][23]

Materiální škody[editovat | editovat zdroj]
Během hodiny od prvního zření požáru se olověná střecha katedrály a sanktusová věž zbortily[24][25] a při pádu sebou strhly část klenby.[26] Dubová část střechy zcela shořela.[27] Této shořelé části katedrály se přezdívá „les“ a byla vyrobena z trámů, na které byly použity kmeny z přibližně 21 hektarů dubových lesů. Některé stromy pocházely i z 13. století.[28][29] Druhá část střechy pak byla vyrobena z olova, kterého se při stavbě použilo na 200 tun.[30] Během požáru se jeho většina roztavila.[8]





Část střechy zasažené požárem zaznačená na fotografii katedrály






Zhroucené klenuté stropy zaznačené do půdorysu






Katedrála Notre-Dame před požárem (vlevo) a po požáru (vpravo)




Přehrát média Pád sanktusové věže
Panovaly obavy, aby padající střecha nepoškodila klenbu a další zdivo. Při jejím zhroucení by škody byly znatelně vyšší.[31][32] Vyskytly se i obavy, aby nedošlo ke zničení celé katedrály.[10] Ačkoliv středověcí architekti zamýšleli používat klenby k zabránění šíření ohně ze střechy do hlavní lodě, ne vždy to vyšlo a některé katedrály tak lehly popelem.[21] Roztavené olovo mohlo klenbu zatížit a způsobit následný kolaps.[33] Klenba však na většině míst poškozena nebyla a zůstala tak nadále oporou střešních trámů. To zabránilo jejich spadnutí do hlavní lodě. Pár sekcí se však zhroutilo a udělalo do klenby díry,[26] skrz které byly v hlavní lodi katedrály vidět plameny požáru.[34] Popel těmito dírami padal na mramorovou podlahu a na trosky.[4]
Francouzský ministr vnitra Christophe Castaner pozdě večer v den požáru (okolo 23.15 hodin) oficiálně oznámil, že požár zeslábl a „obě věže katedrály jsou v bezpečí.“[25][35] Po ohni se hlavní konstrukce, obě věže a jedna třetina střechy zachovaly.[8] Na prvních snímcích pořízených v katedrále po proběhlém požáru je patrné, že většina klenby je na místě, přes díry v ní se však popel dostal do hlavní lodě.[3][26] Stavební inspektoři našli v konstrukci několik slabých míst a z toho důvodu evakuovali na Rue du Cloître-Notre-Dame přilehlé obytné domy.[15]
Severní rozeta dotčena nebyla.[36] Pozdější fotografie ukázaly, že všechny tři rozety pocházející z 13. století požár nakonec přežily.[37] Poničena nicméně byla některá okna z 19. století.[38]





Zakřivená žebrová klenba katedrály před požárem






Dřevěné trámy konstrukce střechy před požárem, vespodu je viditelná horní část klenby






Trojúhelníkový tvar střechy před požárem






Olověné zastřešení na vnější části dřevěné konstrukce




Dekorace a předměty[editovat | editovat zdroj]
 Biblické výjevy, které se nachází mezi chórem a chórovým ochozem (stav před požárem)[39]
Katedrála obsahovala velké množství uměleckých děl, náboženských předmětů a nenahraditelných pokladů.[40] Například trnovou korunu, kterou Ježíš nosil před ukřižováním, domnělý úlomek Svatého Kříže, tuniku svatého Ludvíka,[41][42] varhany od francouzského varhanáře Aristida Cavaillé-Colla, vitráže, sochu Marie s malým Ježíškem a bronzové sochy dvanácti apoštolů.[40] Některé klenoty se zásluhou spolupráce zaměstnanců a záchranářů dostaly ven.[43] Další část předmětů byla ochráněna před přímým kontaktem s ohněm díky konstrukci katedrály.[43] Většina relikvií a děl, které zůstaly uvnitř, požár tudíž přežily, u některých je však jejich osud stále nejasný.[28]

 Měděný kohout z katedrály
Dle mluvčího katedrály se část uměleckých děl odstranila vzhledem k probíhající rekonstrukci a většina zachráněných předmětů se nacházela v sakristii.[44]
Na fotografiích bylo vidět několik zničených lavic a vyřezávané, kouřem zčernalé oblouky. Přesto hlavní kříž a oltář, jenž obklopovaly sochy, požár přežily.[45][46][47]
Ukázalo se, že některé obrazy byly poškozeny kouřem, ale ne ohněm.[48][7] Mají být převezeny do Louvru, kde na nich budou probíhat restaurátorské práce.[7]
Kamenné, měděné a bronzové sochy a sochy dvanácti apoštolů původně obklopující sanktusovou věž přečkaly požár bez úhony, neboť byly ještě před rekonstrukcí odvezeny k restaurování.[49][42] Poslední z těchto soch byly sundány ze střechy 11. dubna a během několika týdnů měl být odstraněn i kohout s relikviářem, jenž se nacházel na špičce věže.[50] Zpočátku se relikviář považoval kvůli pádu věže za ztracený,[28] den po požáru byl však poškozený objeven v troskách.[51]
Část olověných profilů, do kterých byly zasazeny vitráže z 19. století, se roztavila v žáru ohně.[48][13] Tři hlavní rozety z 13. století poškozeny nebyly. Jedna z rozet musí být rozebrána, jelikož je nestabilní a mohla by se rozpadnout.[38]
Dvoje varhany neutrpěly při požáru žádná závažná poškození.[52] Většina zvonů katedrály, včetně jejich největšího Emmanuela, se zachovala.[28]

Vyšetřování[editovat | editovat zdroj]
Pařížská prokuratura během několika hodin otevřela vyšetřování příčiny požáru,[8] které vede pařížská kriminální policie.[53] Nejmožnější příčinou vzniku požáru byla nehoda, to se však v danou chvíli přímo nepotvrdilo.[54] [55][16] Dne 16. dubna prokuratura prohlásila, že dle dostupných důkazu se jednalo o neúmyslný čin.[15]
Renovační práce, které na katedrále probíhaly, mohly zvýšit riziko požáru. Policie se proto na renovaci zaměřila, zdali ona nestála za jeho vznikem.[16][7][56] Obecně lze říci, že při renovacích historických budov mohou ohniska plápolat několik hodin, než se projeví naplno a vznikne požár.[56] Oprava střechy tudíž mohla být jeho ohniskem, protože se olověné zastřešení nachází na suchém a starém dřevě a v jeho blízkosti se používala letovací souprava.[16][50][7] Firma Le Bras Frères, která prováděla rekonstrukci, prohlásila, že postupovala dle pokynů a v době vzniku požáru nebyl nikdo ze zaměstnanců na místě.[43] Později firma potvrdila informaci, že pracovníci na lešení občas kouřili, a to navzdory protipožárním předpisům. Vyšetřovatelé totiž v okolí našli nedopalky. Vyloučila však, že by se to mohlo stát příčinou požáru. Stejně tak firma vyloučila, že by se oheň mohl vzplát od elektrických motorů lešenářských výtahů.[57]
Jiná verze pracovala s možností, že by k zažehnutí ohně mohlo dojít v souvislosti se zvony v sanktusové věži. Ty byly v roce 2012 elektrifikovány a 12 minut před spuštění prvního požárního alarmu naposledy odbíjely. Podle vyšetřovatelů byla varianta vzniku požáru od elektrického zkratu nejpravděpodobnější.[57]

Reakce[editovat | editovat zdroj]
Francie[editovat | editovat zdroj]
Francouzský prezident Emmanuel Macron po vypuknutí požáru v pondělí večer odložil svůj zásadní projev týkající se hnutí žlutých vest.[58]
Starostka Paříže Anne Hidalgová popsala oheň jako „hrozný“ a požádala obyvatele, aby se drželi mimo oblast, kterou vyznačily hasičské sbory.[59] V průběhu požáru se náměstek francouzského ministra vnitra Laurent Nuñez obával, že se hasičům nemusí podařit katedrálu zachránit.[60]

Česko[editovat | editovat zdroj]
Český ministr zahraničí Tomáš Petříček ještě v průběhu večera napsal na Twitteru: „Je to velké neštěstí vidět hořící katedrálu Notre-Dame. Ten pocit smutku i u nás Čechů přetrval po generace, když hořela budova spojená s naší národní historií.“[61]
Pražský arcibiskup Dominik Duka na Facebooku napsal: „Jedná se o jednu z největších evropských kulturních ztrát od zničení starobylého benediktinského opatství v Monte Cassino.“[62]
Vedení hlavního města Prahy se rozhodlo nasvítit následujícího večera Petřínskou rozhlednu v barvách francouzské trikolory. Primátor Zdeněk Hřib k tomu uvedl: „Soucítíme s Paříží! Také Praha poznala, jak je bolestivé vidět národní symbol v plamenech. Požár Notre-Dame se nás proto dotýká o to víc.“[63]
Prezident Miloš Zeman nabídl svému francouzskému protějšku Macronovi pomoc restaurátorských dílen a ateliérů ze správy Pražského hradu ke spolupráci na obnově katedrály.[64] Premiér Andrej Babiš přislíbil finanční pomoc, ministr kultury Antonín Staněk nabídl kromě odborné pomoci i uspořádání veřejné finanční sbírky.[64] Další sbírku ohlásila i Česká biskupská konference.[65]
Česká filharmonie ohlásila na následující úterý 23. dubna benefiční koncert na podporu obnovy katedrály.[66] V  Rudolfinu připravila Dvořákovo Stabat Mater pod vedením hostujícího dirigenta Tomáše Netopila, a to ve spolupráci se Symfonickým orchestrem Českého rozhlasu, Symfonickým orchestrem hlavního města Prahy - FOK, PKF - Prague Philharmonia a kolektivními tělesy Národního divadla a Státní opery. Přímý přenos koncertu oznámily Česká televize a Český rozhlas.[67][68][64]
V Česku vyvolal požár veřejné otázky bezpečnosti místních památek. Několik let v Česku probíhají povinné pravidelné bezpečnostní kontroly, takže nebyla v souvislosti s požárem zavedena žádná mimořádná opatření. Kontroly jsou náhodné, bez ohlášení, jednou až dvakrát do měsíce. Běžně se také objekty pojišťují na vysoké částky, nikoliv však obsažené sbírky. Například právě probíhající rekonstrukce Státní opery byla nezávisle na požáru v Paříži zajištěna zvláštními bezpečnostními opatřeními jako jsou vhodně rozmístěné hasicí přístroje a požární čidla, kterých bude v budově po rekonstrukci na 800.[69]

Ostatní svět[editovat | editovat zdroj]
 Předseda Evropské rady Donald Tusk prostřednictvím Twitteru napsal: „Notre-Dame Paříže je Notre-Dame celé Evropy. Dnes jsme s Paříží všichni.“[70][71]
 Americký prezident Donald Trump na Twitter napsal: „Je tak strašné sledovat masivní oheň v katedrále Notre Dame v Paříži. Možná by se dalo použít hašení ze vzduchu. Musíte jednat rychle!“[58][71] a první dáma Melania Trumpová napsala: „Moje srdce puká pro lidi v Paříži poté, co jsem viděla oheň v katedrále Notre Dame. Modlím se za bezpečnost všech.“[72]
 Záchranáři na Trumpův výrok reagovali prohlášením na Twitteru, ve kterém informují, že hašením z letadla by se poškodila či přímo zničila konstrukce katedrály.[73]
 Následujícího večera po požáru byly v barvách francouzské trikolóry nasvíceny newyorské dominanty Empire State Building i One World Trade Centre.[74]
 Německá kancléřka Angela Merkelová ve zprávě adresované Francii řekla, že Notre-Dame je „symbolem francouzské a evropské kultury“, a německý ministr zahraničí Heiko Maas řekl, že požár „zasáhl všechna srdce“ německého lidu.[75]
 Mluvčí Svatého stolce uvedl, že ve Vatikánu požár způsobil „šok a smutek“.[73][71]
 Norská předsedkyně vlády Erna Solbergová zveřejnila na Twitteru: „Je srdcervoucí vidět v mém oblíbeném městě Paříži Notre-Dame v plamenech. Doufejme, že se podaří zachránit co nejvíce.“[76]
 Ruský prezident Vladimir Putin projevil prezidentu Emmanuelu Macronovi soustrast a vyzdvihl význam katedrály Notre-Dame jako historického symbolu Francie. „Tato tragédie zasáhla Rusy do srdce,“ prohlásil Putin a projevil ochotu poslat do Francie na pomoc ruské restaurátory, kteří mají zkušenosti s obnovou historických památkových objektů. V Rusku již probíhají sbírky pro obnovu katedrály.[77] Petrohradská Ermitáž svěsila ruskou vlajku na půl žerdi.[78]
 Ve středu 17. dubna 2019 newyorská policie zatkla muže, který chtěl do katedrály svatého Patrika kolem 8. hodiny večerní místního času vejít se dvěma kanystry s benzinem, tekutým podpalovačem a plynovými zapalovači. V 37letém muži byl identifikován profesor filosofie Marc Lamparello, absolvent několika katolických škol a někdejší církevní sbormistr z New Jersey, autor knihy Reason and Counterpoint z roku 2016. John Miller z newyorské policie k tomu poté uvedl: „Je těžké říci, co chtěl udělat, ale myslím si, že situace, kdy někdo vejde na takové symbolické místo, jako je katedrála svatého Patrika, s více než 15 litry benzinu, dvěma láhvemi tekutého podpalovače a zapalovači, by nás měla velmi znepokojovat. Jeho výpověď nesedí.“ Média incident dávala do souvislosti s pařížským požárem.[79][80]
Spiklenecké teorie a fake news[editovat | editovat zdroj]
Požár provázely mnohé pravdivé i lživé zprávy a více či méně opodstatněné konspirační úvahy. Dle amerického serveru BuzzFeed se jejich autoři zpravidla snažili označit za viníky své politické protivníky.[81]
Někteří polští politici a publicisté se strefovali do francouzského multikulturalismu a do muslimských migrantů.[81] Spiklenecký web InfoWars psal bez důkazů o úmyslném založení požáru muslimy a ilustroval to videem, kde na podkresu hořící katedrály slaví lidé. Ve skutečnosti ale nebylo možno určit, co lidé slaví nebo jaké jsou národnosti či vyznání.[81] Video převzala např. i česká facebooková stránka ultrapravicového sdružení Pro-vlast.[82]
Jiné sdílené video zachycovalo postavu pohybující se po jižní věži katedrály, podle konspiračních úvah mělo jít o žháře, byl to však však jeden z hasičů.[83] Další úvahy o postavách stojících na střeše měly patrně základ v její sochařské výzdobě.[84]
Vznikl také např. falešný twitterový účet CNN, který do svého zrušení uváděl, že šlo o teroristický útok. Podobně falešný účet televize Fox News citoval smyšlené vyjádření americké demokratické političky somálského původu: „Sklízejí, co zaseli.“ Výjimkou na sociálních sítích nebyla různá falešná videa s výkřiky „Allahu akbar“ a hořícím chrámem. Během koordinované akce na Twitteru desítky účtů sdílely tři roky starý článek o nalezení plynových lahví a arabských dokumentů před katedrálou, aby navodily dojem souvislosti.[81][84] Další hoax šířený na sociálních sítích mluvil o činu mladé muslimské dívky zhrzené láskou, která zaparkovala před katedrálou auto s bombou a následně ji zapálila. Česká média obdržela e-mail „plný důkazů“, že požár založily ženy z organizace Islámský stát.[82]

Metafyzický a symbolický význam události[editovat | editovat zdroj]
Srbská bulvární média Alo a Informer psala o souvislosti s vyvěšením kosovské vlajky v katedrále při příležitosti 100. výročí konce světové války a požár prohlásila za „boží trest“. Články sice rychle stáhla, mezitím je však převzali lidé na sociálních sítích.[81]
Někteří politici a publicisté v Polsku hovořili o tom, že přichází doba temna či konec světa, a za požárem viděli metafyzický rozměr.[81] Bývalý polský ministr zahraničí Bartlomiej Sienkiewicz takové úvahy odmítl s tím, že již od dob osvícenství je zvykem nehledat za katastrofami boží hněv.[81]
Šéfredaktorka Katolického týdeníku Kateřina Koubová uvedla: „Je to velká symbolika, protože se to stalo na počátku největšího křesťanského svátku, který nám říká, že život vítězí nad smrtí. Nelpíme na kamenech, ale na poselství, které to místo nese.“ Rychlá obnova chrámu je podle ní symbolem, že se Francie nedá zničit a může znovu povstat.[85]

Obnova katedrály[editovat | editovat zdroj]
Francouzský prezident Emmanuel Macron vyhlásil 16. dubna 2019 národní sbírku na obnovu katedrály Notre-Dame.[86] V mnoha dalších zemích probíhají podobné sbírky ve prospěch co nejlepší a nejrychlejší obnovy katedrály Notre-Dame. 
V samotné Francii ohlásilo několik rodin velkopodnikatelů velmi podstatné dary. Bernard Arnault, zakladatel a velkoakcionář koncernu LVMH, nejbohatší občan Francie a čtvrtý nejbohatší muž světa, přislíbil 200 milionů eur.[86] Částku 200 milionů eur přislíbila také nejbohatší žena světa, dědička kosmetické firmy L´Oréal Françoise Bettencourt-Meyers. Miliardář François-Henri Pinault ohlásil dar 100 milionů eur. Ropná společnost Total se zavázala dát 100 milionů eur a město Paříž přislíbilo ze svého rozpočtu částku 50 milionů eur.[87]
Velké částky přislíbili francouzský miliardář Marc Ladreit de Lacharrière a majitelé stavebního koncernu Bouygues, Martin a Olivier Bouyguesovi (po 10 mil. eur),  američtí filantropové Henry Kravis a jeho manželka Marie-Josée (8,85 mil. eur) a společnost Walt Disney Company (4,42 mil. eur).[86] Ke dni 17. dubna 2019 byla pro účely obnovy katedrály přislíbena celkově téměř jedna miliarda eur.[87] Francouzská společnost Ubisoft darovala na opravu katedrály 500 000 eur a krátce rozdávala zdarma svou hru Assassin's Creed: Unity, ve které hraje katedrála Notre-Damme velkou roli.[88] Přislíbila navíc uvolnit svůj detailní trojrozměrný model katedrály vytvořený pro tuto hru.[89]
Ve společnosti závratná výše darů vyvolala také kritiku a debatu o selektivní solidaritě a štědrosti. Francouzské hnutí žlutých vest, odboráři, ale i někteří politici nebo další osobnosti kritizovali, že zatímco na opravu této památky plynou desítky milionů eur z darů různých bohatých dárců, na řešení aktuálních sociálních problémů Francie se peníze nenajdou. Organizace na boj s chudobou dostávají ve stejné době čím dál méně darů.[90]
Na katedrálu se vybralo krátce po požáru přes miliardu eur z veřejných darů.[87] V televizním projevu k národu potom francouzský prezident Emmanuel Macron pronesl záměr dokončit opravy do pěti let a postavit katedrálu ještě krásnější. Odkazoval přitom k historii, kdy ve Francii lehla popelem v minulosti velká spousta památek, které se vždy podařilo postavit znovu.[91]
K opravám a pracem na obnově se nabídla spousta odborníků například v Česku. Mezi nimi jsou restaurátoři z Univerzity Pardubice, kteří už v minulosti pomáhali například s obnovou chrámu ve skalním městě Petra v Jordánsku a na podobných pracích v Turecku a v Iráku. Ti právě zkoumají vlastnosti vápence a možnosti jeho zpevnění a své poznatky nabídli Paříži. Na základě záběrů soudí proděkan pro vědu a výzkum pardubické univerzity Karol Bayer, že požár zasáhl venkovní část fasády a její kamennou konstrukci, která by se mohla po vlivu tak vysokých teplot začít rozpadat.[69]

Odkazy[editovat | editovat zdroj]
Reference[editovat | editovat zdroj]
V tomto článku byl použit překlad textu z článku 2019 Notre-Dame de Paris fire na anglické Wikipedii.


↑ EL-BAWAB, Nadine. Roof collapses at Paris’ Notre Dame Cathedral as massive fire rages [online]. 2019-04-15, rev. 2019-04-15 [cit. 2019-04-15]. Dostupné online. (anglicky) 

↑ https://www.apnews.com/abf11681d6164918982e5cbca0957548

↑ a b c d  What We Know and Don’t Know About the Notre-Dame Fire [online]. The New York Times, 2019-04-15 [cit. 2019-04-17]. Dostupné online. (anglicky) 

↑ a b c d HINNANT, Lori. Shock, sadness, but no panic: Minutes that saved Notre Dame [online]. AP NEWS, 2019-04-16 [cit. 2019-04-17]. Dostupné online. (anglicky) 

↑ VANDOORNE, Saskya. Timeline of Notre Dame alarms emerges [online]. CNN, 2019-04-15 [cit. 2019-04-17]. Dostupné online. (anglicky) 

↑  Événements pour avril 2019 [online]. Notre Dame de Paris, 2019-04-16 [cit. 2019-04-17]. Dostupné online. (francouzsky) 

↑ a b c d e QUINN, Ben; QUINN, Ben; ELGOT, Jessica; CHRISAFIS, Angelique. Notre Dame: experts assess damage after fire extinguished – live updates [online]. The Guardian, 2019-04-16 [cit. 2019-04-17]. Dostupné online. (anglicky) 

↑ a b c d e f g h NOSSITER1, Adam; BREEDEN, Aurelien. Notre-Dame Cathedral in Paris Catches Fire [online]. The New York Times, 2019-04-15 [cit. 2019-04-17]. Dostupné online. (anglicky) 

↑ HINNANT, Lori; PETREQUIN, Samuel. Massive fire engulfs beloved Notre Dame Cathedral in Paris [online]. AP News, 2019-04-15 [cit. 2019-04-17]. Dostupné online. (anglicky) 

↑ a b  Notre-Dame: Massive fire ravages Paris cathedral [online]. BBC News, 2019-04-16 [cit. 2019-04-17]. Dostupné online. (anglicky) 

↑  La catedral de Notre Dame de París sufre un importante incendio [online]. El País, 2019-04-15 [cit. 2019-04-17]. Dostupné online. (španělsky) 

↑ HJELMGAARD, Kim; ROSMAN, Rebecca; GARRISON, Joey. 'The fire is out': Paris firefighters succeed after 12-hour battle to extinguish Notre Dame Cathedral blaze [online]. USA Today, 2019-04-16 [cit. 2019-04-17]. Dostupné online. (anglicky) 

↑ a b BREEDEN, Aurelien; RAMZY, Austin; PELTIER, Elian. Notre-Dame Will Be Rebuilt, Macron Says, as Fire Is Extinguished [online]. The New York Times, 2019-04-16 [cit. 2019-04-17]. Dostupné online. (anglicky) 

↑ HINNANT. Shock, sadness, but no panic: Minutes that saved Notre Dame [online]. AP News, 2019-04-16 [cit. 2019-04-17]. Dostupné online. (anglicky) 

↑ a b c d e f BREEDEN, Aurelien; PELTIER, Elian; ALDERMAN, Liz; PÉREZ-PEÑA, Richard. Notre-Dame Attic Was Known as ‘the Forest.’ And It Burned Like One. [online]. The New York Times, 2019-04-16 [cit. 2019-04-17]. Dostupné online. (anglicky) 

↑ a b c d  Six questions sur l’incendie de Notre-Dame de Paris [online]. Le Parisien, 2019-04-16 [cit. 2019-04-17]. Dostupné online. (francouzsky) 

↑ a b BERLINGER, Joshua. Why the Notre Dame fire was so hard to put out [online]. CNN, 2019-04-16 [cit. 2019-04-17]. Dostupné online. (anglicky) 

↑  400 firefighters mobilized for Notre Dame blaze [online]. CNN, 2019-04-15 [cit. 2019-04-17]. Dostupné online. (anglicky) 

↑  Fire at Notre Dame Cathedral under control; firefighters have saved cathedral's towers [online]. NewsChannel5 Nashville, 2019-04-15 [cit. 2019-04-17]. Dostupné online. (anglicky) 

↑  Cathedral fire under control after spire and roof destroyed – as it happened [online]. The Guardian, 2019-04-15 [cit. 2019-04-17]. Dostupné online. (anglicky) 

↑ a b CAPPS, Kriston; O'SULLIVAN, Feargus. How Catastrophic Is the Notre-Dame Cathedral Fire? [online]. CityLab, 2019-04-15 [cit. 2019-04-17]. Dostupné online. (anglicky) 

↑ BERLINGER, Joshua. Why the Notre Dame fire was so hard to put out [online]. CNN, 2019-04-16 [cit. 2019-04-17]. Dostupné online. (anglicky) 

↑ EL-BAWAB, Nadine. Paris’ Notre Dame ‘saved from total destruction,’ French fire official says, after blaze ravages cathedral [online]. CNBC, 2019-04-15 [cit. 2019-04-17]. Dostupné online. (anglicky) 

↑  'Significant fire' underway at Notre Dame Cathedral in Paris [online]. Euronews, 2019-04-15 [cit. 2019-04-17]. Dostupné online. (anglicky) 

↑ a b  How the Notre-Dame Cathedral Fire Spread [online]. The New York Times, 2019-04-15 [cit. 2019-04-17]. Dostupné online. (anglicky) 

↑ a b c LAPIN, Tamar. Photos show center of Notre Dame cathedral miraculously intact [online]. New York Post, 2019-04-15 [cit. 2019-04-17]. Dostupné online. (anglicky) 

↑ PRIOR, Ryan. The entire wooden interior of Notre Dame Cathedral has been destroyed [online]. CNN, 2019-04-15 [cit. 2019-04-17]. Dostupné online. (anglicky) 

↑ a b c d  Incendie de Notre-Dame de Paris : ce qui a été perdu et ce qui a été sauvé [online]. Le Monde, 2019-04-16 [cit. 2019-04-17]. Dostupné online. (francouzsky) 

↑ Sasuke. Notre-Dame de Paris : toute la charpente en feu, la flèche effondrée [online]. Maliactu, 2019-04-15 [cit. 2019-04-17]. Dostupné online. (francouzsky) 

↑ PYROR, Ryan. The entire wooden interior of Notre Dame Cathedral has been lost [online]. CNN, 2019-04-15 [cit. 2019-04-17]. Dostupné online. (anglicky) 

↑ KAMIN, Blair. Why people wept as Notre Dame Cathedral burned [online]. Chicago Tribune, 2019-04-15 [cit. 2019-04-17]. Dostupné online. (anglicky) 

↑  Notre-Dame fire: Treasures that make it so special [online]. BBC News, 2019-04-16 [cit. 2019-04-17]. Dostupné online. (anglicky) 

↑ GILL, Joshua. Why Couldn’t Firefighters Douse The Flames Of Notre Dame Cathedral? [online]. The Daily Caller, 2019-04-15 [cit. 2019-04-17]. Dostupné online. (anglicky) 

↑  France vows to rebuild Notre Dame Cathedral after devastating fire — live updates [online]. CBS News, 2019-04-16 [cit. 2019-04-17]. Dostupné online. (anglicky) 

↑  NOW: French official says "both towers of the cathedral are safe" and the fire is cooling [online]. CNN, 2019-04-15 [cit. 2019-04-17]. Dostupné online. (anglicky) 

↑  Notre Dame cathedral fire Paris [online]. The Guardian, 2019-04-14 [cit. 2019-04-17]. Dostupné online. (anglicky) 

↑ HIGNETT, Katherine. Notre Dame "miracle"? Rose windows' stained glass appears to have survived savage blaze [online]. Newsweek, 2019-04-16 [cit. 2019-04-17]. Dostupné online. (anglicky) 

↑ a b GUYONNET, Paul. Notre-Dame: Les vitraux des rosaces ont survécu à l'incendie [online]. Huffington Post France, 2019-04-16 [cit. 2019-04-17]. Dostupné online. (francouzsky) 

↑  Clôture du chœur [online]. Notre Dame de Paris [cit. 2019-04-18]. Dostupné online. (francouzsky) 

↑ a b MARTICHOUX, Alix. What's inside the Notre Dame Cathedral in Paris [online]. San Francisco Chronicle, 2019-04-15 [cit. 2019-04-18]. Dostupné online. (anglicky) 

↑ HARTLEY-PARKINSON, Richard. Notre Dame crown of thorns and St Louis tunic saved from cathedral fire [online]. Metro, 2019-04-16 [cit. 2019-04-18]. Dostupné online. (anglicky) 

↑ a b BUNCOMBE, Andrew. Notre Dame's historic statues safe after being removed just days before massive fire [online]. The Independent, 2019-04-15 [cit. 2019-04-18]. Dostupné online. (anglicky) 

↑ a b c LOUGH, Richard; PINEAU, Elizabeth. No sign of arson in Notre-Dame blaze as nation grieves for symbol [online]. Reuters, 2019-04-16 [cit. 2019-04-18]. Dostupné online. (anglicky) 

↑ MCAULEY, James; WHITT, Griff. Notre Dame Cathedral spire collapses as Paris monument is consumed by fire [online]. The Washington Post, 2019-04-15 [cit. 2019-04-18]. Dostupné online. (anglicky) 

↑ Agence France-Presse. Notre-Dame counts cost as daylight reveals damage [online]. Yahoo! News, 2019-04-16 [cit. 2019-04-18]. Dostupné online. (anglicky) 

↑  "Paris Is Beheaded": Macron Vows To Rebuild Notre Dame After Horrific Fire; Interior Largely Spared [online]. Zero Hedge, 2019-04-15 [cit. 2019-04-18]. Dostupné online. (anglicky) 

↑  Fire damage inside Notre Dame Cathedral [online]. NBC4i.com, 2019-04-16 [cit. 2019-04-18]. Dostupné online. (anglicky) 

↑ a b MARSHALL, Alex; STACK, Liam; MURPHY, Heather. Notre-Dame: Fate of Priceless Cultural Treasures Uncertain [online]. The New York Times, 2019-04-15 [cit. 2019-04-18]. Dostupné online. (anglicky) 

↑  Notre-Dame Cathedral spire in Paris collapses, engulfed in flames [online]. CBC News, 2019-04-15 [cit. 2019-04-18]. Dostupné online. (anglicky) 

↑ a b COLLINS, Lauren. On the Roof of Notre-Dame, Before It Burned [online]. The New Yorker, 2019-04-15 [cit. 2019-04-18]. Dostupné online. (anglicky) 

↑ PIERRE, Thomas. Le coq de la flèche a été retrouvé [online]. RTL, 2019-04-16 [cit. 2019-04-18]. Dostupné online. (francouzsky) 

↑  L'orgue principal de Notre-Dame de Paris miraculeusement préservé [online]. Europe 1, 2019-04-16 [cit. 2019-04-18]. Dostupné online. (francouzsky) 

↑  Notre-Dame de Paris : une enquête a été ouverte pour "destruction involontaire par incendie" [online]. La Provence, 2019-04-15 [cit. 2019-04-18]. Dostupné online. (francouzsky) 

↑  The Latest: French leader vows to rebuild damaged Notre Dame [online]. AP News, 2019-04-15 [cit. 2019-04-18]. Dostupné online. (anglicky) 

↑  Notre-Dame : la piste accidentelle privilégiée, les ouvriers du chantier entendus en pleine nuit [online]. La Depeche, 2019-04-15 [cit. 2019-04-18]. Dostupné online. (francouzsky) 

↑ a b CAPTAIN, Sean. Notre-Dame fire: Why historic restorations keep going up in flames [online]. Fast Company, 2019-04-15 [cit. 2019-04-18]. Dostupné online. (anglicky) 

↑ a b iDNES.cz; ČTK. Dělníci na lešení Notre-Dame kouřili, a to navzdory zákazu. iDNES.cz [online]. MAFRA, 2019-04-24 [cit. 2019-04-28]. Dostupné online. 

↑ a b MOMTAZ, Rym. Notre Dame blaze shocks France, Macron ditches speech. POLITICO [online]. 2019-04-15 [cit. 2019-04-15]. Dostupné online. 

↑  Notre-Dame cathedral: Firefighters tackle blaze in Paris. BBC News [online]. BBC, 2019-04-15 [cit. 2019-04-15]. Dostupné online. (anglicky) 

↑  Katedrálu Notre-Dame se možná nepodaří zachránit, obává se vláda. iDNES.cz [online]. MAFRA, 2019-04-15 [cit. 2019-04-15]. Dostupné online. 

↑ PETŘÍČEK, Tomáš. Je to velké neštěstí vidět hořící katedrálu Notre-Dame. Ten pocit smutku i u nás Čechů přetrval po generace, ... [online]. 2019-04-15 [cit. 2019-04-15]. Dostupné online. (česky) 

↑  Dominik Duka. Facebook.com [online]. [cit. 2019-04-15]. Dostupné online. (česky) 

↑ ČTK. Petřínská rozhledna se rozsvítí francouzskou trikolorou. ČeskéNoviny.cz [online]. 2019-04-16 [cit. 2019-04-16]. Dostupné online. 

↑ a b c HAVLOVÁ, Alžběta. Český rozhlas se připojí k benefici za Notre-Dame. Symfonici zahrají na mimořádném koncertě. iROZHLAS [online]. Český rozhlas, 2019-04-17 [cit. 2019-04-17]. Dostupné online. (česky) 

↑  Sbírka pro pařížské arcibiskupství na obnovu katedrály Notre-Dame - Církev.cz. www.cirkev.cz [online]. [cit. 2019-04-17]. Dostupné online. (česky) 

↑ Události, Česká televize 16. 4. 2019.

↑  Stabat Mater ve svatém Vítu. Orchestry na podporu Notre-Dame spojí filharmonie | Aktuálně.cz. Aktuálně.cz - Víte, co se právě děje [online]. 2019-04-17 [cit. 2019-04-17]. Dostupné online. 

↑ Daniel Jäger. Pražské orchestry a sbory spojí síly na benefici pro katedrálu Notre-Dame. V přímém přenosu na Vltavě zazní Dvořákovo Stabat mater [online]. ČRo Vltava, 2019-04-18 [cit. 2019-04-19]. Dostupné online. 

↑ a b zem. V Česku jsou kontroly historických objektů pravidelné a povinné. Mimořádné kroky nejsou třeba. ČT24.cz [online]. 2019-04-18 [cit. 2019-04-18]. Dostupné online. 

↑ TUSK, Donald. Notre-Dame de Paris est Notre-Dame de toute l’Europe. We are all with Paris today. [online]. Twitter, 2019-04-15 [cit. 2019-04-15]. Dostupné online. (francouzsky) 

↑ a b c pet. Jsme s vámi. Světoví politici vyjadřují kvůli požáru katedrály Notre-Dame Francouzům podporu. ČT24 [online]. Česká televize, 2019-04-15, rev. 2019-04-15 [cit. 2019-04-15]. Dostupné online. 

↑  My heart breaks for the people of Paris after seeing the fire at Notre Dame Cathedral. Praying for everyone’s safety. [online]. Twitter, 2019-04-15 [cit. 2019-04-15]. Dostupné online. (anglicky) 

↑ a b  NotreDame @PompiersParis Le largage d'eau par avion sur ce type d'édifice pourrait en effet entraîner l'effondrement de l'intégralité de la structure. Aux côtés des #sapeurspompiers qui font actuellement le maximum pour sauver #NotreDame. [online]. 2019-04-15 [cit. 2019-04-15]. Dostupné online. (francouzsky) 

↑  V New Yorku ve francouzských barvách zářil... | iROZHLAS - spolehlivé zprávy. iROZHLAS [online]. [cit. 2019-04-17]. Dostupné online. (česky) 

↑  Notre-Dame cathedral engulfed by fire [online]. BBC News, 2019-04-15 [cit. 2019-04-15]. Dostupné online. (anglicky) 

↑ SOLBERG, Erna. Heartbraking to see  Notre Dame in flames in my favourite city Paris. Hope as much as possible can be saved. #notredame [online]. 2019-04-15 [cit. 2019-04-15]. Dostupné online. (anglicky) 

↑ BRÜHL, Anne: Russland fühlt mit Frankreich - Notre-Dame: Putin bietet Hilfe an. ZDF, [1], 16. dubna 2019 (německy).

↑  Solidární byli i Rusové, když jedno z... | iROZHLAS - spolehlivé zprávy. iROZHLAS [online]. [cit. 2019-04-17]. Dostupné online. (česky) 

↑ Muž s kanystry s benzinem vešel do newyorské katedrály. Zatkla ho policie, iDnes.cz, 18. 4. 2019

↑ Tom Cleary: Marc Lamparello: 5 Fast Facts You Need to Know, Heavy.com

↑ a b c d e f g hop. „Terorismus,“ „slavící muslimové“ či „boží trest“. Spiklenecké teorie a lživé zprávy o požáru Notre-Dame. ČT24.cz [online]. 2019-04-16 [cit. 2019-04-17]. Dostupné online. 

↑ a b ENGELOVÁ, Tereza. Zkázu Notre-Dame využívají i autoři hoaxů. Za požárem vidí smějící se muslimy i „černé vdovy“. HlídacíPes.org [online]. 2019-04-16 [cit. 2019-04-17]. Dostupné online. 

↑ CEMPER, Jan. HOAX: Muž v muslimském oděvu se procházel během požáru po katedrále Notre-Dame. Manipulátoři [online]. 2019-04-17 [cit. 2019-04-18]. Dostupné online. (česky) 

↑ a b  Watch Out for False Information On the Notre-Dame Fire. The Quint [online]. 2019-04-16 [cit. 2019-04-18]. Dostupné online. (anglicky) 

↑ Jan Bumba, Michael Erhart: Nelpíme na kamenech, ale na poselství Notre-Dame, říká šéfredaktorka Katolického týdeníku, Český rozhlas Plus, 17. 4. 2019

↑ a b c RESCAN, Manon: Notre-Dame de Paris: cagnottes, promesses de dons et souscription nationale pour financer la reconstruction. Le Monde, [2], 16. dubna 2019 (francouzsky).

↑ a b c Fast eine Milliarde Euro. Spektakuläre Spenden für Notre-Dame – gerechtfertigt oder nicht? (Skoro jedna miliarda eur. Spektakulární dary pro Notre-Dame - jsou oprávněné nebo ne?) T-Online, [3], 17. dubna 2019, 15:42 hod. (německy).

↑  Ubisoft vyjadřuje podporu Notre-Dame a rozdává Assassin’s Creed Unity. iDNES.cz [online]. 2019-04-17 [cit. 2019-04-18]. Dostupné online. 

↑  Se záchranou Notre-Dame může pomoci videohra i laserové skenování. ČT24 [online]. 2019-04-18 [cit. 2019-04-18]. Dostupné online. 

↑ pet. Na Notre-Dame pošlou miliony, chudým nic. Někteří Francouzi kritizují přístup koncernů. ČT24.cz [online]. 2019-04-18 [cit. 2019-04-18]. Dostupné online. 

↑ ČTK. Opravíme katedrálu Notre-Dame do pěti let, slíbil Macron. Týden.cz [online]. 2019-04-16 [cit. 2019-04-18]. Dostupné online. 


Externí odkazy[editovat | editovat zdroj]
 Obrázky, zvuky či videa k tématu požár katedrály Notre-Dame ve Wikimedia Commons 
Portály: Francie





Citováno z „https://cs.wikipedia.org/w/index.php?title=Požár_katedrály_Notre-Dame&oldid=17190273“
Kategorie: Katedrála Notre-Dame (Paříž)Požáry v roce 2019Události v Paříži15. dubenSkryté kategorie: Údržba:Články reagující na aktuální událostiMonitoring:Články přeložené z enwiki




Navigační menu


Osobní nástroje

Nejste přihlášen(a)DiskusePříspěvkyVytvoření účtuPřihlášení 



Jmenné prostory

ČlánekDiskuse 




Varianty







Zobrazení

ČístEditovatEditovat zdrojZobrazit historii 



Další





Hledání



 







Navigace


Hlavní stranaNápovědaPotřebuji pomocNejlepší článkyNáhodný článekPoslední změnyKomunitní portálPod lípouPodpořte Wikipedii 



Nástroje


Odkazuje semSouvisející změnyNačíst souborSpeciální stránkyTrvalý odkazInformace o stráncePoložka WikidatCitovat stránku 



Tisk/export


Vytvořit knihuStáhnout jako PDFVerze k tisku 



Na jiných projektech


Wikimedia Commons 



V jiných jazycích


AfrikaansالعربيةمصرىAsturianuAzərbaycancaБеларускаяБеларуская (тарашкевіца)‎БългарскиCatalàMìng-dĕ̤ng-ngṳ̄DanskDeutschΕλληνικάEnglishEsperantoEspañolEestiEuskaraفارسیSuomiFrançaisFryskGalegoעבריתMagyarՀայերենBahasa IndonesiaItaliano日本語ქართული한국어LumbaartLatviešuМакедонскиमराठीBahasa MelayuNederlandsPolskiPortuguêsRomânăРусскийScotsSrpskohrvatski / српскохрватскиSimple EnglishSlovenčinaСрпски / srpskiSvenskaไทยTagalogУкраїнськаاردوTiếng Việt中文文言粵語 
Upravit odkazy 





 Stránka byla naposledy editována 28. 4. 2019 v 17:13.
Text je dostupný pod licencí Creative Commons Uveďte autora – Zachovejte licenci, případně za dalších podmínek. Podrobnosti naleznete na stránce Podmínky užití.


Ochrana osobních údajů
O Wikipedii
Vyloučení odpovědnosti
Vývojáři
Prohlášení o cookies
Mobilní verze



 

 






